Elf kocaman, kadim meşe ağaçlarıyla çevrelenmiş küçük bir çimenlik olan açıklığa çıktı. Yolu onu, eğitimsiz bir gözün el değmemiş sanabileceği, ender rastlanır güzellikteki bir yere getirmişti. Elf, yeşilin buradan daha fazla hakim olduğu bir yer görmemişti; erken sabah güneşinin yapraklar ve sarmaşıkların arasından geçerek aşağılara kadar ulaşan ışığı, adamın çevresindeki havayı bile yoğun ve canlı gösteriyordu. Ayaklarının altındaki çimenlerin üzerini ince bir çiy tabakası kaplamıştı. Tahmin yürüten elfin dikkatli gözleri kısıldı. Yere diz çökerek çimleri inceledi, ta ki onu bulana dek—ayak bileklerine kadar yükselen çimlerin hareketiyle yere düşen çiy tanelerinin oluşturduğu, neredeyse görülemeyecek bir iz. Evet, avları bu taraflara gelmişti. 
Bulduğu izi çabucak takip eden adam, iki devasa meşenin arasına vardı. Bir sarmaşık perdesini aralayarak açıklıktan çıktı ve sabah güneşinin etkilerinin daha az hissedildiği bu yerde gözlerini kırpıştırdı. Gözleri buradaki loş ışığa alıştığı zaman ağaçların arasında kıvrıla kıvrıla uzanan dar bir toprak yol gördü. 
Avları, takip edildiklerinin farkında değildiler, bu yüzden de ormandaki en rahat yolu izlememeleri için sebep yoktu. Elf bitkilerin arasında kayarcasına ilerledi ve yola çıktı. Orada kendisinden önce başkalarının geçtiğini belli etmeye yetecek kadar delil yoktu, fakat elf hiç de endişelenmiyordu. Onun aradığı iki kişi, acınası kökenlerine rağmen o güne dek karşılaştığı en iyi koruculardandı. Çok az kişi o korunaklı açıklığın kalın, yoğun çimen tabakasının üzerinden geçtikten sonra bu kadar az iz bırakabilirdi. 
Elf yol boyunca sessizce yürürken, bu kadar uzun süredir beklediği ve artık iyice yaklaştığına inandığı zafer karşısında kalp atışları hızlandı. Elfler, özellikle de altın elfler aceleci kişiler değillerdi ve bu sabahki görevin arkasında yıllar sürmüş bir plânlama, onlarca yıllık tartışma ve doğru anın gelmesi için neredeyse iki asırlık bir bekleyiş yatıyordu. Saldırı vakti gelip çatmıştı ve bu ilk darbe olacaktı. 
Yol, taş bir duvarın önünde sona erdi ve elf tetikte ve dikkatli bir vaziyette tekrar durakladı. Duvarın gölgeleri arasında eğildi ve önünde yatan manzarayı inceledi. Duvarın arkasında bugüne kadar gördüğü en güzel bahçelerden biri vardı. 
Geniş bir çimenlik alanda dolanan tavus kuşlarından bazılarının kuyruk tüyleri, ışıkla birlikte renk değiştiren gözlere benzeyen düzinelerce lekeyle bezeliydi. Parlak tüylü kuşlar, gökyüzünü yansıtan bir gölcüğün çevresini saran ve bahar geldiği için çiçek açan ağaçların dallarında ötüşüyorlardı. Elfin doğuştan gelen güzellik aşkı kabardığı için kısa süreliğine görevinin aciliyetini bir kenara bıraktı. Elflerin böyle muhteşem bir güzellik karşısında baştan çıkmaları ne kadar da kolay, diye düşündü bahçeye göz atarken. 
Düşüncelerinde haklı olduğu sonucuna vardı, zira bakışlarını bahçenin yukarılarına çevirdiğinde, büyülü kristallerden ve mermerden yapılma bir harika olan uzak kaleyi gördü. Takip ettiği izin kendisini gri elflerin gücünün merkezine getirdiğini anlayınca altın sarısı gözleri nefret ve utkuyla ışıldadı. Kadim altın elf ırkı, daha düşük mevkidekilere çok uzun bir süre boyun eğmişti. Elf yepyeni bir hevesle saldırısını plânlamaya başladı. 
Şu ankinden daha avantajlı bir durumda olması pek mümkün değildi; sarayın dış bahçelerinde hiçbir muhafız devriye gezmiyordu. Avlarına kaleye fazla yaklaşamadan önce yetişebilirse, fark edilmeden saldırıp geri çekilebilir ve tekrar saldırmak için başka bir gün geri dönebilirdi. 
Kendisiyle kale arasında çalıdan bir labirent duruyordu. Mükemmel! Elf gizli, şeytani bir tebessüm etti. Gri sürtük ve yanında gezdirdiği insan kendi mezarlarını kazmışlardı. Cesetlerin o labirentin içinde bulunmaları günler sürebilirdi. 
Bu düzenin kendi dezavantajları da yok değildi. Labirent onu korkutmasa da girişine ancak bir çançiçekleri bahçesinden geçilerek ulaşılabiliyordu. Kokuları kadar sesleri için de dikilen çiçeklerin müziği, durgun sabah havasında onun kulaklarına kadar gelmekteydi. Elf kısa bir süre için bu sesi dinledi ve dişlerini sıktı. Böyle bahçeleri daha önce de görmüştü. Çiçekler ve heykeller en küçük esintiyi bile yakalamak ve yönlendirmek için dikilirdi, böylece esintinin yönüne bağlı olarak çiçekler hep belli bir melodi çalarlardı. Hava akımındaki herhangi bir kesinti—ne kadar hafif de olsa—şarkılarını değiştirirdi. Sonuç olarak bahçe güzel fakat bir o kadar da etkili bir alarm sistemiydi. 
Avlarının labirentte olduklarına ve kaleye gittiklerine dair hiç şüphesi olmayan elf bu riske girecekti. Alçak taş duvarın üzerinden kolaylıkla atladı ve meraklı tavus kuşlarının arasından hızla geçti, daha sonra da sadece en iyi elf korucularının yapabileceği bir hareket etme şekliyle çançiçeği bahçesinin içinde süzüldü. Korktuğu gibi, onun geçişiyle birlikte çiçeklerin tınısı azıcık değişti. Elfin hassas kulakları için bu değişim bir trompetin gürültüsü kadar dikkat çekiciydi. Kendini bir heykelin arkasına attı ve saray muhafızlarının gelmesini bekledi. 
Sessiz geçen birkaç dakikanın ardından elf rahatladı. Labirente fark edilmeden ulaşmak onu şaşırtmıştı. Bahçeye son bir kez göz attıktan sonra yalnız olduğuna iyice inandı. Saray muhafızlarını hayalinde canlandırırken dudakları alaylı bir ifadeyle kıvrıldı: Onları kendi müzikal alarmlarını bile anlayamayacak kadar budala ve sıradan angutlar olarak görüyordu. Tüm gri elfler gibi müzik kulakları yoktu. Sessiz bir kıkırdamayla labirente girdi. 
Bahçe labirentlerinin belli bir düzende hazırlandıklarını biliyordu. Kendinden emin birkaç dönüşten sonra elf bir istisna bulduğundan kuşkulanmaya başladı. Bu labirent daha önce gördüklerine hiç benzemiyordu. Büyük ve tuhaf labirentin dolambaçlı yolları, her biri kendinden öncekinden daha da güzel olan küçük bahçelerin arasında seyrediyordu. Elf giderek artan bir yılgınlık hissiyle egzotik meyve ağaçlarının, fıskiyelerin, bin bir çeşit süs bitkisinin, yaban çileği korularının, parlak balıklarla dolu minik havuzların ve kızıl trompet çiçeklerinin arasında kahvaltı eden arıkuşlarının yanından geçti. Göze en çok çarpan ise elf kültürünün tanıdık öğelerini gösteren büyülü kürelerdi: deniz elflerinin doğuşu, Yeşil Ada ejderha savaşı, elf donanmasının karaya çıkışı gibi. 
Yola devam ederek başka bir bahçe açıklığının girişine doğru koştu. Çevreye göz atar atmaz kayarak durdu. Üzerinde büyük, içi su dolu bir küre taşıyan mermer bir kaidenin önünde durmuştu. Bu kürenin yanından daha önce geçmiş olamazdı! Yakından bakmak için biraz sokuldu. Kürenin içinde büyülü bir illüzyon görülüyor, korkunç bir deniz fırtınası minik elf gemilerini bir yaprak gibi savuruyordu. Elfin dehşet içindeki gözlerinin önünde deniz tanrıçası Umberlee dalgaların arasından yükseldi. Tanrıçanın beyaz saçları o bora içinde çakan şimşekler gibi uçuşuyordu. Tanrılar adına, bu küre de deniz elflerinin doğuşunu gösteriyordu! 
Hiç şüphe yoktu. Bu budalaca labirentte bile böyle iki küre olamazdı. Elf her iki elini de saçlarında gezdirerek kendine duyduğu tiksintiyle onları çekiştirdi. Kendisi gibi ünlü bir korucu daireler çiziyordu. 
Kendini daha da azarlayamadan önce yakınlarda bir yerden hafif bir tıkırtı duydu. Sesi takip edince kelebek bulutlarını çeken çiçeklerle çevrelenmiş büyük, dairesel bir bahçeye ulaştı. Yarımay şeklinde tarhlara ekilmiş soluk mavi güllerin hakim olduğu bahçeden dışarı çıkan birçok yol vardı. Bu mavi yarımayların birisinin ucunda yaşlıca bir elf bahçıvan duruyor, gülleri ustalıktan çok şevkle buduyordu. Elf korucu tekrar gülümsedi. Görünüşe bakılırsa burası labirentin merkeziydi; avları mutlaka buradan geçmiş olmalıydılar. Sürtüğün saptığı yolu yaşlı bahçıvandan öğrenebilirdi. Silah zoruyla bile olsa. 
Elf bahçeye girdi. O yürürken bir kelebek sürüsü havalandı ve başını kaldıran bahçıvanın gümüşi gözleri hafif bir merakla kelebeklere çevrildi. Sonra bakışları yabancıyı buldu, fakat sadece el salladı ve onu selâmlamak istercesine gırtlağını temizledi. 
Hayır, olamaz! diye düşündü yabancı, aniden paniğe kapılarak. Alarm verilmesine göz yumamazdı. 
Havada bir hançer uçtu ve bahçıvanın yüzü şaşkın bir ifade aldı. Yaşlı adamın elleri göğsündeki hançere doğru uzandı, sonra da yaşlı bedeni ağır ağır yere devrildi. Basit kasketi düşüp, yuvarlandı. Kasket çıkınca gümüş tellerle bezeli uzun, koyu mavi saçlar açığa çıktı. 
Mavi! Heyecanlanan suikastçı, ölü elf ile arasındaki mesafeyi sıçrar adımlarla koşarak kapattı. Cesedin yanına diz çökerken gözüne sarı bir parıltı ilişti. Ona doğru uzandı. Bahçıvanın basit keten tuniğinin altından kraliyet armasını taşıyan bir madalyon çıktı. Doğruydu. Suikastçı madalyonu düşürdü ve mutluluktan başı döner bir halde kalakaldı. Çok şanslı bir aksilik sonucu Kral Zaor’u öldürmüştü! 
Izdırap dolu tiz ve kadınsı bir çığlık onun tenha kutlamasını böldü. Elf suikastçısı hızlı bir hareketle ayağa sıçradı ve geriye dönerken iki tane kılıç çekti. Kendisini asıl avıyla yüz yüze buldu. Kadın o kadar beyaz ve hareketsizdi ki bir an için mermerden yapılmış gibi gözüktü. Fakat hiçbir heykeltıraş onun soluk yüzündeki kederi ve suçluluk duygusunu taklit edemezdi. Kadın yumruk yaptığı bir elini ağzına bastırmış ve diğeriyle de yanındaki uzun boylu adamın koluna tutunmuştu. 
Ah, şans bugün benden yana diye, şeytani bir zevkle düşündü elf suikastçı. Kılıçlarını önde tutarak hızla ve kendinden emin bir halde çifte yaklaştı. Sürtüğün çam yarması gibi arkadaşı ise omzundan küçük bir av yayı çıkarıp bir ok atarak suikastçıyı şaşırtacak kadar akıllı çıktı. 
Elf suikastçı ilk olarak sersemletici bir darbe, ardından da deri zırhını delen ve kendini göğüs kafesinin hemen altına gömen okun neden olduğu yakıcı bir acı dalgası hissetti. Başını indirip okun sapına bakınca onun ne fazla derine, ne de ölümcül bir noktaya saplanmamış olduğunu gördü. Tüm özdenetimini kullanarak acıyı bir kenara attı ve kılıçlarını kaldırdı. Kaçmadan önce sürtüğü—ikisini de—hâlâ öldürebilirdi. Bu gerçekten de iyi bir av olacaktı. 
“Bu taraftan!” 
Çok yakınlardan güçlü bir kontralto yükseldi. Kadının çığlığı nedeniyle saray muhafızları harekete geçmişlerdi. Suikastçı, en az bir düzine çift ayağın hızla yaklaştığını duyabiliyordu. Yakalanıp sorgulanmamalıydı! Davası uğruna seve seve canını verebilirdi, fakat gri hükümdarlar ona kesinlikle ölme şerefini bahşetmezlerdi. Elf suikastçı sadece bir an için daha tereddüt etti, sonra dönüp ormandaki açıklığa ve orada duran büyülü geçide doğru koşmaya başladı. 
Soluk soluğa kalan, acı ve kan kaybı sebebiyle biraz başı dönen elf, büyülü geçidi gösteren mavi duman çemberine atladı. Güçlü, narin kollar onu yakalayıp yavaşça yere bıraktı. 
“Fenian! Neler olduğunu anlat!” 
“Geçit Bakîyer ’e açılıyor,” dedi yaralı elf soluk soluğa. “Kral Zaor öldü.” 
Elfin arkadaşından yükselen zafer dolu, kulakları çınlatan bir haykırış dağlarda yankılandı ve bir çift kanaryayı havalanmaya zorladı. “Peki ya sürtük? Şu Arpçı?” diye sordu bir tanesi, heyecanla. 
“Onlar hâlâ yaşıyorlar,” diye itiraf etti elf. Konuşmak için harcadığı çaba, yeni bir ıstırap spazmını da beraberinde getirmişti. Suikastçı yüzünü ekşitti ve iki eliyle birden okun sapını tuttu. 
“Sakin ol,” diye onu avuttu arkadaşı. “Amnestria ve insan aşığı yakında Zaor’a katılacaklar.” Elfin ellerini nazikçe itti ve oku çıkarmaya başladı. “Seni gördüler mi?” “Evet.” Cevap sıkılı dişlerin arasından geldi. 
Oku tutan eller durdu, sonra da kasıldı. “Yine de iyi iş çıkardın.” Adam hızlı bir hareketle oku elfin göğüs kafesine, oradan da kalbine doğru itti. Elf kan kaybından öldüğünde ise oku çekip çıkardı ve elfin bedenine ilk baştaki açıyla tekrar sapladı. Ayağa kalkıp ölü elfe biraz pişmanlık duyarak baktı. “Ama yeterince iyi değil,” diye mırıldandı. 
Ay yükseldi ve onun geçtiği yolda ozanların ve aşıkların Selune’un Gözyaşları olarak bildikleri dokuz küçük yıldız belirdi. Ağlayan ay, güz günbatımının verdiği rengi gökyüzünden yıkayıp çıkardı. Kararan bahçedeki sisler—Gripelerin Tepeleri’ne adını veren ürkütücü, yere yakın bulutlar—toplanmaya başlayarak bahçeyi örttü ve elf cenaze çanlarının son çınlayışlarını da susturdu. 
Evereska’da elflerin güzellik ve romantik aşk tanrıçası Hannali Celanil’in tapınağından daha huzurlu çok az yer vardı. Beyaz mermerden ve aytaşından yapılma koskoca bir bina olan tapınak, kentin en yüksek tepesinin üzerinde duruyor, güzün sonlarında bile ender rastlanır çiçeklerle ve egzotik meyvelerle dolu bahçelerle çevreleniyordu. Bahçelerin tam ortasındaki alçak bir kaidede Hannali Celanil’in nadir bir beyaz taştan oyulmuş heykeli dikiliydi. 
Fakat heykelin ayakları dibine çökmüş yalnız suret, çevresindeki bu şahane manzarayı pek umursamıyordu. Keder ve şok yüzünden uyuşmuş haldeki bir yarı-elf bakiresi ince kollarını dizlerine dolamış ve bakmayan gözlerini kentin ötesindeki uzak tepelere dikmişti. Kız Evereska’nın sokak lâmbalarının yakıldığını fark etmedi; toplanan sislerin getirdiği soğuğa rağmen pelerinine sıkıca bürünmedi. Çocuğu tapınak bahçelerine sanki içgüdüleri getirmişti. Belki de annesinin en sevdiği yer olan bu tapınakta onun varlığının bir yankısını bulmayı umuyordu. 
Hayatında on beş kıştan daha azını görmüş Evereskalı Arilyn, annesi Z’beryl’in—oldukça yetenekli bir elf savaşçı büyücüsü—nasıl olup da öldüğünü bir türlü anlayamıyordu, hele hele sıradan haydutların elinde. Kadını kimin öldürdüğüne hiç şüphe yoktu. Katil ikilisi suçlarını itiraf etmişlerdi ve cesetleri şu anda duvarlı kentin surlarından sallanıyordu. Arilyn de idama katılmış, tatsız seremoniyi tuhaf bir ilgisizlikle seyretmişti. 
Son zamanlarda Arilyn’in tamamıyla idrak edemeyeceği kadar çok şey olmuştu. Genç yarı-elf bacaklarını iyice göğsüne doğru çekti ve alnını dizlerine dayadı. Tüm bunlara bir anlam vermeye çalışmaktan yorulmuştu. Arilyn’in bildiği tek aile ferdi Z’beryl’di; gerçekten de gitmiş olabilir miydi? Ve sonra da annesinin ölümünün gölgesinde yaşanan başka bir gelişme, ikinci bir şok dalgasını da beraberinde getirmişti: Z’beryl’in akrabalarının aniden ve gizlice ortaya çıkışı. 
Soğuk ve uzak tavırlı garip elfler Arilyn’i pek umursamamışlar, gümüş cenaze cübbelerinin peçeleri arkasında yas tutmayı yeğlemişlerdi. Suratı olmayan bir aile. Bunun anısı şimdi bile Arilyn’in içini ürperttiğinden genç yarı-elf, pelerinini vücuduna daha da sıkı sardı. Cenazeden hemen sonra Arilyn kendi yas kıyafetlerini üzerinden atmış ve sıradan giysilerin tanıdık rahatlığında teselli aramıştı. Bol bir gömleğin üzerine basit bir tunik giyiyordu ve koyu renkli pantolonunu da rahat olduğu kadar kötü görünümlü ve yıpranmış çizmelerine sıkıştırmıştı. Aslında onu sıradan bir sokak çocuğundan farklı kılan tek şey yanında taşıdığı kadim kılıçtı. 
Arilyn’in eli kılıca, annesinden kalan tek mirasa doğru kaydı ve farkında olmaksızın parmaklarını kın boyunca uzanan kadim sembollerin üzerinde gezdirdi. Kılıcı daha şimdiden kendinin bir parçası olarak hissediyordu. Buna karşın annesinin akrabaları cenazeden sonra oyalanarak Z’beryl’in kılıcı bir yarı-elfe miras bırakmaya hakkı olup olmadığını hararetle tartışmışlardı. Gariptir ki hiç kimse kılıcı Arilyn’den almaya kalkmamıştı. Nihayet geldikleri kadar gizemli bir biçimde ayrıldıkları zaman, Arilyn kendini onların gelmelerinden önce olduğundan daha yalnız hissetmiyordu. 
“Evereskalı Arilyn? Affedersin, çocuğum. Yasını bölmek istemesem de seninle konuşmam gerekiyor.” 
Yavaşça telâffuz edilen sözler Arilyn’i gerçek dünyaya geri getirdi. Dimdik oturarak, kısık haldeki gözleriyle müzikal sesin geldiği tarafa baktı. Uzun, ince bir elf erkeği en içteki bahçenin kapısında, sanki girmek için Arilyn’den izin istercesine bekliyordu. 
Arilyn annesinin mensup olduğu ırkın keskin gözlerine sahipti ve sislerin gölgelediği alacakaranlıkta bile ziyaretçinin kimliğini saptadı. Her zamanki kendine güveni, çocukluk idolü karşısında adeta buharlaştı. Kymil Nimesin’le tanışmak üzereydi ve üstelik de ne haldeydi! Hem kederli hem de heyecanlı bir halde ayağa fırladı ve ellerini pantolonunun arkasına silerek temizledi. 
Yüksek elflerden olan Kymil Nimesin, uzun yıllar önce yıkılan Myth Drannor elf krallığının konseyinde bir koltuğa sahip olan asil bir aileye mensuptu. O an için bir dövüş akademisinde kılıç ustalığı görevinde bulunan elf, tanınmış bir maceracı ve savaş büyülerinde gerçek bir ustaydı. Arpçılar olarak bilinen gizemli bir grupla da bağlantısı olduğu söyleniyordu. Arilyn bu anlatılanlara inanmaktaydı, zira söz konusu dedikodular Kymil Nimesin için aklında canlandırdığı kahraman imajını destekliyordu. Bu hikâyeler adamın o anki varlığını da açıklıyordu; Z’beryl bir keresinde Arilyn’e Evereskalı elflerin Arpçı çalışmalarıyla yakından ilgilendiklerini söylemişti. 
“Lord Nimesin.” Arilyn dimdik durdu ve geleneksel saygı işaretini yapmak için avuç içleri yukarı gelecek şekilde her iki elini de öne doğru uzattı. 
Elf başını sallayarak bu selâma karşılık verdi, sonra da bir dansçının—ya da eşsiz bir savaşçının—zarafetiyle kıza doğru yürüdü. Altın elfler olarak da bilinen yüksek elflere Evereska’nın ay elfleri kolonisinde pek sık rastlanmazdı. Arilyn beyaz cildini ve oğlan çocuklarınınki gibi kısaltılmış saçlarını altın elfin egzotik renkleriyle kıyaslayınca kendini çok sönük hissetti. Adamın cildi, kendi alt ırkına özgü bronz tondaydı. Uzun sarı saçlarında bakır renkli teller göze çarpıyordu ve gözleri de cilâlı mermerler gibi parıltılıydı. Usta yaklaştıkça Arilyn onun zarafetine, çevresindeki asalet ve güç havasını daha da kuvvetlendiren katıksız fiziksel güzelliğine hayran kaldı. Kymil Nimesin gerçek bir quessir, yani soylu bir elf erkeğiydi. Kız ona doğru birkaç adım attı, ardından eğilerek selâm verdi. 
“Onur duydum, Lord Nimesin,” diye tekrarladı Arilyn. 
“Bana Kymil diyebilirsin,” diye onu nazikçe düzeltti adam. “Ailemin bu unvana sahip olduğu zamanlardan bu yana asırlar geçti.” Kymil genç kızı uzunca bir süre inceledi, sonra da obsidyen gözlerini arkadaki heykele çevirdi. “Seni burada bulabileceğimi tahmin etmiştim,” diye mırıldandı adam. 
“Efendim?” Arilyn’in şaşkınlıktan alnı kırıştı. 
Kymil tekrar Arilyn’e baktı. “Güzellik tanrıçasının heykeli annene öyle çok benziyor ki. Senin yerinde ben de olsam bu gece buraya gelirdim,” diye açıkladı adam. 
“Onu tanıyor muydunuz? Z’beryl ile tanışmış mıydınız?” diye hevesle sordu Arilyn. O heyecanla bir adım yaklaştı ve elfin kollarını tuttu. Annesinin yaşamının önceki yılları hakkında çok az kişinin bilgisi vardı ve kız bilgiye duyduğu açlık yüzünden quessire karşı hissettiği hayranlığı unutmuştu. 
“Uzun yıllar önce tanışmışlığımız vardı,” yanıtını verdi Kymil. Kendini Arilyn’in içgüdüsel tutuşundan nazikçe kurtardı ve Hannali Celanil’in heykelini dalgın bakışlarla izlemeyi sürdürdü. Arilyn’e bir iki kez göz attı ve kız Kymil’in sanki bir karara varmaya çalıştığı fikrine kapıldı. 
Arilyn sabırsızlıkla kıpırdandı, fakat Kymil’in başka bir şey söylemeye niyeti yok gibiydi. Bir anlık sessizliğin ardından beklenti dolu bakışlarını quessirden öteye çevirdi ve Hannali Celanil’in heykeline gözlerini kısıp dikkatle bakarak, tanrıçanın soğuk, beyaz güzelliğinde annesine benzer bir şey görmeye uğraştı. 
Ay ışığı sanki heykelin güzelliğinden zevk duyuyormuşçasına o noktaya yoğunlaşmıştı. İnsan kadınlarından çok daha zarif ve güzel olan Hannali Celanil, elf ırkının köşeli, narin yüz hatlarına sahipti. Badem biçimli gözleriyle hüküm sürdüğü bölgeye bakarken ince dudakları küçük, bilgiç bir tebessümle kıvrılmıştı. Uzun parmaklı ellerinden biri kalbinin üzerinde duruyor, diğeri ise sivri kulaklarından birine dokunuyordu. Aşıkların dualarına her zaman kulak verdiğini göstermek için Hannali Celanil çoğunlukla böyle resmedilirdi. 
Arilyn hayal gücünün tuvalinde heykelin yanaklarını ve kulaklarını soluk bir maviye boyadı ve beyaz taşın detaylı bir biçimde işlenmesinden meydana gelen saçlarını da Z’beryl’in safir rengi uzun örgüleriyle değiştirdi. Arilyn tanrıçanın belinde bir kılıcın asılı olduğunu düşündü ve sonunda bir annenin sevgisiyle ısınan gözlerinin parlak sarıyla bezeli mavi renkte olduğunu tasavvur etti. 
“Evet,” diye adama katıldı Arilyn. “Sanırım anneme çok benziyor.” 
Kızın sesi Kymil’i daldığı düşlerden uyandırdı ve adamın yüzündeki dalgın ifade kayboldu. Bir elini Arilyn’in omzuna koyarak ciddi tabiatına garip bir biçimde yabancı gibi görünen kısa ve sessiz bir başsağlığı jesti yaptı. “Kaybın için üzgünüm, çocuk,” dedi. “Şimdi ne yapmayı plânladığını sorabilir miyim?” 
Şaşıran Arilyn geri çekilerek quessire boş gözlerle baktı. Soru yeterince akla uygundu, fakat kızı hiç de hoş olmayan bir kavrayışa sevk etmişti. 
Kızın bundan böyle ne yapacağı hakkında en ufak bir fikri bile yoktu. O kadar ilerisini düşünmemişti. 
Çanların bakırımsı, boğuk gürültüsüyle sessizlik bozuldu. Arilyn nöbetçi değişimini gösteren sinyali tanıdı; Evereska Nöbetçi’lerinin kışlası tepenin eteğinde duruyordu ve onların ayinsel manevralarının sesi, tapınak bahçelerine kadar gelmişti. 
“Nöbetçilere katılacağım,” diye fazla düşünmeden konuştu Arilyn. 
Kymil Nimesin’in yüzünde hafif bir tebessüm belirdi. “Rüzgâr batıdan esseydi Büyü Koleji’nden gelen ilâhileri duyabilirdik. Öyle olsaydı büyücü mü olmaya karar verecektin?” Arilyn az önceki çocuksu tepkisi nedeniyle utanarak boynunu büktü. Fakat konuştuğunda sesi ısrarcı bir tondaydı. “Hayır. Hep annem gibi bir savaşçı olmak istemişimdir.” Konuşurken başını gururla kaldırdı ve elini annesinin kılıcına koydu. 
Kendi kılıcına. 
“Anlıyorum.” Kymil’in gözleri bu hareketi takip etti ve Arilyn’in silahını incelerken kısıldı. “Annen savaşçı olduğu kadar büyücüydü de. Büyü ve Savaş Koleji’nde bir eğitmen olarak büyük saygı görürdü. Sana sanatı öğretti mi?” 
Arilyn başını iki yana salladı. “Hayır. Korkarım büyüye karşı hiç yeteneğim yok.” Yüzünde kısa süreli bir sırıtış belirdi. “Zaten pek ilgim olduğu da söylenemez.” 
“Sanırım aykılıcıyla ilgili bilgi de vermedi?” 
“Bu kılıcı mı kastediyorsunuz? Bir hikâyesi varsa bile ben hiç duymadım,” yanıtını verdi Arilyn. “Annem sadece onun bir gün benim olacağını söylemiş ve uygun yaşa geldiğim zaman ondan bahsedeceğine söz vermişti.” 
“Silahı hiç kullandın mı?” 
“Hayır,” dedi kız. “Annem de kullanmadı, yine de hep yanında taşırdı. Onu hiç üzerinden çıkarmadı, ta ki. . . “ Arilyn’in sesi yitip gitti. 
“Ta ki cenazeye kadar,” diye nazikçe tamamladı Kymil. 
Arilyn başını eğdi. “Evet. O zamana kadar. Annemin vasiyeti okundu ve kılıç bana verildi.” 
“Onu kınından çektin mi?” 
Quessirin sorusu Arilyn’i şaşırtsa da böyle bir şey sormak için adamın kendine göre sebepleri olduğunu düşündü. Cevabını başını hafifçe iki yana sallayarak verdi. 
“Hımm. Z’beryl’in sana silahtan hiç bahsetmediğinden emin misin?” diye üsteledi Kymil. 
“Hiçbir şey söylemedi,” diye üzüntüyle onayladı Arilyn. Bir anda yüzü aydınlandı ve ekledi, “Yine de annem bana dövüşmeyi öğretti. Bu konuda çok iyiyim.” Son yorumu bir çocuğun içten samimiyetiyle yapmıştı. 
“Gerçekten öyle misin? Göreceğiz.” 
Arilyn daha nefes alamadan kılıç ustasının elinde ince bir kılıç parlıyordu. Arilyn de kılıcını neredeyse bilinçsiz bir hareketle kendi kınından çekip çıkardı ve elfin şimşek gibi gelen ilk hamlesini iki elini birden kullandığı bir karşı hamleyle bertaraf etti. 
Kymil’in siyah gözlerinde yoğun bir duygu belirdi, fakat Arilyn quessirin tepkisine bir anlam veremeden önce adamın köşeli yüzü tekrar gizemli bir ifade kazandı. 
“Reflekslerin iyi,” diye sakin bir ses tonuyla yorumda bulundu elf. “Yine de o çift elli tutuşun kendine özgü sınırlamaları vardır.” 
Bu noktayı ispat etmek istermişçesine Kymil kemerinden ikinci bir silah çekti. Bu uzun, ince bir hançerdi. Arilyn’in üzerine atılırken asıl hamlede hançeri kullanıyormuş gibi yapıp kılıcını geriye kaçırdı ve başının üzerinden bir darbe indirdi. Arilyn içgüdüsel bir zarafetle yana atlayarak hançer darbesinden kolaylıkla kaçtı ve kendi kılıcıyla da Kymil’inkini karşıladı. 
Quessirin kaşları şaşkınlıktan ziyade düşünmekten kalktı. Kılıcını gösterişli bir çember çizerek çevresinde döndürdü ve daha sonra da aynı hareketi bir kez daha tekrarladı. Daha ikinci dönüş tamamlanmadan hançerini Arilyn’e doğru sürdü. Çocuk hızla dönen kılıca odaklanmış gibi gözükse de dikkati dağılmamıştı ve hançeri engellemek için aykılıcını şimşek gibi uzattı. Geri çekilen Kymil dans eder gibi birkaç adım uzaklaştı ve silahlarını biraz indirdi, fakat Arilyn savunma pozisyonunu bozmamıştı. Kısmi çömelmesini korurken gözleri son derece dikkatli bakıyor ve her iki eliyle de kadim kılıcı tutuyordu. 
Harika, diyerek onu sessizce tebrik etti Kymil. Çocuk dövüşmek için sadece doğal bir içgüdüye sahip değildi, aynı zamanda doğru kararlar da alıyordu. Onu denemeyi sürdüren adam tekrar üzerine yürüdü ve kızın üzerine bir dizi darbe yağdırdı. Hamlelerinde kılıç ile hançeri, daha önce birçok yetenekli ve tecrübeli rakibin kısa sürede kafasını karıştıran karmaşık bir düzende, eşit ölçüde kullanıyordu. Tüm hamleleri karşılayan Arilyn’in ustalığı, ısrarla vazgeçmediği çift elli tutuşuyla daha da dikkat çekici bir hale gelmekteydi. 
Bu kızın yeterince hızlı olduğuna dair Kymil’in hiçbir şüphesi kalmamıştı, peki ya kuvvet? Elf hançerini tekrar kemerine soktu ve kılıcını her iki eliyle de sıkıca kavrayarak yukarı kaldırdı. Onu kayda değer bir güçle aşağı savururken darbenin etkisiyle Arilyn’in kılıcını düşürmesini bekliyordu. Kızın silahı bir yarım daire çizerek yükseldi ve Kymil’in hamlesini karşıladı. Kılıçlar gecenin içine kıvılcımlar gönderecek sertlikte çarpışmışlardı, fakat genç yarı-elfin elleri bir an için bile olsun silahını bırakmadı. Tatmin olan Kymil geri çekilerek dövüşü bıraktı. 
Kılıcını hâlâ hazırda tutan adam Arilyn’in çevresinde yavaşça dönerek zayıf bir nokta arıyormuş gibi onu inceledi. Gördükleri onu ölçüsüz bir memnuniyete sürükledi. 
Z’beryl’in yarı-elf kızı bir metre seksen santimden biraz kısaydı. Bu boy bir ay elfi kadını için uzundu, fakat çocuğun elflere göre kaba görünen bedeni ince ve iyi yapılıydı. Gücü ve çevikliği safkan bir elf için bile sıra dışıydı. Ve kendisinin de söylediği gibi, fazlasıyla iyiydi. Evet, çocuğun ümit vaat ettiği gün gibi ortadaydı. 
Silah ustası için en önemli şey ise Arilyn’in kılıcı çekmesi ve hâlâ hayatta olmasıydı, ki bu da büyülü silahın Z’beryl’in varisine büyük bir onur bahşettiği anlamına gelirdi. Kymil çocuğun berrak, altın sarısına çalan gözlerinde ışıldayan sıra dışı ruhunu gördüğü için, kılıcın iyi bir seçim yaptığına karar kıldı. Kymil Nimesin tapınak bahçelerine zavallı bir yarı-cinsle tanışmayı bekleyerek gelmiş, fakat karşısında tüyü bitmemiş bir kahraman bulmuştu. 
Kymil’in kendisine dikkatle baktığının farkında olan Arilyn, çevresinde daireler çizmeyi sürdüren elfle birlikte dönüyor, kılıcını savunma pozisyonunda tutarak yüzünü başka tarafa çevirmiyordu. Sevinçten içi içine sığmayan kız yeni bir dövüş beklerken, gözlerinde ateşli bir neşenin parıltıları vardı. 
Arilyn elinde kılıçla büyümüş olmasına rağmen, bunun gibi bir rakiple hiç karşılaşmamıştı. Hiç böyle bir kılıç da kullanmamıştı. Karşılaşmanın devam etmesini her şeyden çok istiyordu. Kymil’i harekete geçmeye zorlamak için fazla düşünmeden ileri atıldı. Adam hamleyi kolayca savuşturdu, sonra da geri çekilip kılıcını kınına soktu. 
“Hayır, şimdilik bu kadar yeter. Hevesin takdire şayan, ama tapınak bahçesinde lüzumsuz bir kılıç oyunu hiç yakışık almaz.” Adam elini uzattı. “Şimdi aykılıcına bir bakabilir miyim?” 
Quessir karşılaşmaya devam etmeyi reddettiği için düş kırıklığına uğrasa da, Arilyn bir tür sınavdan başarıyla geçtiğini sezdi. Utkulu bir tebessümü bastırarak kılıcı ucundan tuttu ve ustaya sapını uzattı. 
Kymil başını iki yana salladı. “Önce kınına sok.” 
Şaşıran kız denileni yaptı. Kılıcı yavaşça kının içinde kaydırdı, sonra kılıç kemerini çıkardı ve altın elfe uzattı. 
Kymil silahı dikkatle inceledi. Uzunca bir süre boyunca kının üzerindeki sembollere göz attıktan sonra, dikkatini kılıcın sapına vererek parmaklarını kabzanın hemen altındaki büyük, oval oyuk üzerinde gezdirdi. 
“Kayıp taşın yerine yenisinin konulması lâzım.” Soru sorarcasına bir kaşını kaldırdı. “Sanırım kılıcın dengesi biraz bozuktur?” 
“Ben fark etmedim.” 
“Eğitimin ilerledikçe fark edeceksin,” diye onu temin etti elf. 
“Eğitim mi?” Arilyn’in aklından düzinelerce soru geçti ve yüz ifadesi de bunu belli etti, fakat Kymil sabırsız bir el hareketiyle onun merakını bir kenara attı. 
“Daha sonra. Öncelikle bana babandan bahset.” 
Elfin isteği Arilyn’i sessiz bir şoka soktu. Babasını düşünme lüksünü kendine yıllar önce tanımıştı. Küçük bir çocukken detaylı fanteziler kurmuştu, fakat aslında doğumu konusunda hemen hemen hiçbir şey bilmiyordu. Elfler genel olarak soylarına büyük önem verseler de Z’beryl hep kişisel faziletin aile geçmişinden çok daha önemli olduğunu vurgulardı. Arilyn alışılmışın dışındaki bu görüşü elinden geldiğince kabul etmişti, fakat o anda Kymil Nimesin’e babasıyla ilgili müthiş bir tarihçe sunabilmek için yanıp tutuşuyordu. Arilyn soylarından hep gurur duyan altın elfler için böyle şeylerin ne kadar önemli olduğunun farkındaydı. 
Kız dikkatle yanıtladı, “Benim bir yarı-elf olduğumu fark etmişsinizdir. Babam eskiden insandı.” 
“Eskiden mi?” 
“Evet. Çok daha küçükken anneme onun hakkında sorular sorardım, fakat bu sorular onu hep öylesine üzerdi ki bundan vazgeçtim. O yüzden de babamın öldüğünü farz ettim.” 
“Peki ya Z’beryl’in ailesi?” diye üsteledi Kymil. Arilyn’in tek yanıtı alaycı bir burun çekişti. Quessir altın sarısı kaşlarından birini kaldırdı. “Sanırım onları tanıyorsun?” 
“Çok az.” Arilyn’in çenesi gururla kalktı. Onlar kızın bir parçaları olmasını istememişlerdi ve Arilyn de onları kendisinin bir parçası yapmayacaktı. “Hiçbirini annemin cenazesinden önce görmedim ve tekrar göreceğimi de sanmıyorum.” 
“Öyle mi?” 
Kymil’in bu konuya ilgi duyduğu açıktı, fakat Arilyn yalnızca omuz silkerek soruyu geçiştirdi. “Benden istedikleri tek şey kılıçtı. Onu neden öylece alıp gitmediklerini hâlâ anlayamıyorum.” 
Altın elf hafifçe dudak büktü. “Alamazlardı. Bu bir aykılıcı, yani sadece tek bir kişinin kullanabileceği, kalıtsal bir silah. Z’beryl aykılıcını sana bıraktı ve kılıç da onun seçimine saygı duydu.” 
“Öyle mi? Bunu nasıl biliyorsun?” 
Elfin yüz hatlarına acı bir ifade hakim oldu. “Kılıcı çekmene rağmen hâlâ yaşıyorsun,” dedi kısaca. 
Kymil kınındaki aykılıcını saygılı sayılabilecek bir hareketle Arilyn’e uzattı. “Kılıç seni seçti ve böylece seni diğerlerinden ayırdı. Onu senden başka hiç kimse kullanamaz ve hatta kınındaki silahı rızan olmadan tutamaz. Bu geceden öldüğün güne kadar bu silahtan ayrılamazsın.” 
“Yani kılıç ve ben bir takım mıyız?” diye tereddütle soran kız, Kymil’in kendisine uzattığı silaha dikkatli bir gözle baktı. 
“Öyle de denebilir. Büyülü güçleri sadece senin hizmetindedir.” 
“Büyülü güç mü?” Arilyn silahı geri aldı ve kılıcın her an şekil değiştirmesini beklermiş gibi görünmesine neden olan bir özenle kemerine taktı. “Neler yapabilir?” 
“Bu kılıcın kendine has tarihini bilmeden söyleyemem,” yanıtını veren Kymil, Arilyn’in kılıcı çekmesini ve silaha karşı duyduğu korkuyu kısa bir süre unutarak onu yeni bir ilgiyle incelemesini memnuniyetle izledi. “Hiçbir aykılıcı ötekilere benzemez.” 
Kız başını kaldırdı. “Bundan başkaları da mı var?” 
“Evet, fakat aykılıçlarına oldukça ender rastlanır. Her kılıcın eşsiz ve karmaşık bir tarihi vardır, zira her bir kullanıcı kendi aykılıcına yeni bir güç eklediğinden kılıcın güçleri artar ve gelişir.” 
Yarı-elfin yüzü heyecanla aydınlandı. “Yani ben de kılıca yeni bir büyü gücü ekleyebilir miyim? Canım ne isterse?” 
“Korkarım hayır,” diyen Kymil sapın altındaki oval oyuğu işaret etti. “Kılıcında taşıyıcı ile silah arasında bağ kuran büyülü aytaşı eksik. Tüm büyülü güçler kullanıcıdan çıkar, taştan geçer ve sonunda kılıç tarafından emilir.” 
Altın elf hafifçe tebessüm etti. “Fazla düş kırıklığına uğrama, çocuk. Aykılıcında önceden bulunan tüm güçler emrine amade.” 
“Ne gibi?” diye sordu, konuya iyice kendini kaptıran yarı-elf. 
Kymil’in kara gözleri kapandı. Başını iki yana salladı ve vazgeçtiğini belli edercesine yavaşça iç geçirdi. “İlgi gerektiren bir öğrenci olacağını görebiliyorum,” diye mırıldandı adam. “Başka kimsen olmadığına göre seni kendim eğitmeyi teklif ediyorum, tabi senin de istediğin buysa.” 
Zevkten dört köşe olan Arilyn, haykırdı. “Oh, evet!” Hemen sonra yüzü asıldı. “İyi de nasıl? Savaş Akademisi beni kabul etmez ki.” 
“Saçmalık.” Aniden canlanan Kymil bu engeli uzun parmaklı ellerinden birinin hareketiyle yok etti. “Zaten en iyi öğrencilerinin birçoğundan bile daha çok beceri ve ümit vaat ediyorsun. İnsanlar genelde savaş sanatlarının temel esaslarından fazlasını pek öğrenemezler. Senin gibi yetenekli bir öğrenci bu açıdan iyi bir değişiklik olacak. Ve, Z’beryl’in kızısın da. . . “ Olasılıkları düşünürken elfin sesi yitip gitti. 
Tamamıyla ikna olmayan Arilyn bakışlarını çizmelerine indirdi. “Yarı-elflerin okula kabul edildikleri yaşıma gelene kadar—” 
“Böyle bir sorunumuz yok,” diye sözünü kesti Kymil. Elfin ses tonundan doğru söylediği anlaşılıyordu. “Sen gözetimim altındaki bir etrielsin. Akademinin bundan fazlasına ihtiyacı yok.” 
Arilyn şaşkınlık içinde başını kaldırdı. Kymil’in söylediği şey ve ifadenin anlamı karşısında gözleri fal taşı gibi açılmıştı. Ardından dimdik durdu ve çabucak karar vererek büyülü silahını çıkardı. Artık bir yarı-elf öksüzü, babası belli olmayan bir çocuk değildi. O bir etriel, yani soylu bir elfin kızıydı. Kymil Nimesin böyle duyurmuştu. 
“Pekâlâ öyleyse,” diye sonuca vardı Kymil, “anlaştık. Artık sadece çıraklık yeminini etmen gerekiyor. Kılıcını çek ve söylediğim sözcükleri tekrar et.” 
Afallamış haldeki Arilyn heyecanla aykılıcını çekti. Ani bir kararla heykelin yanına geçti ve orada diz çöktü; bu yemini bir etriele yakışacak şekilde, elf tanrıçasının ayakları dibinde edecekti. Aykılıcını iki eliyle birden tutup önünde uzattı ve gözlerini efendisine çevirerek yeminin sözlerini duymayı bekledi. 
Kymil’in tepkisi ise soluğunu tutmak oldu. Kararsızlık içindeki Arilyn ayağa kalktı, fakat altın elf gözlerini aykılıcına dikerek ondan uzaklaştı. 
Arilyn bakışlarını indirdi. Ellerindeki kılıç soluk mavi bir ışıkla parlamaya başlamıştı. Işık canlı bir şeymişçesine kılıçtan ayrılıp sise dokunana ve onu biçimsiz bir hayaletmiş gibi ikilinin çevresinde döndürene dek giderek parıltısını arttırdı. Afallamış haldeki kız ve adam izlemeyi sürdürürlerken, hareket halindeki sis kafası karışmışçasına sağa sola döndü. Sis nihayet heykele ulaşarak tanrıçanın yüzünü gök mavisine boyadı. 
Arilyn zihninin bir köşesinde, benliğine hakim olan duygu karmaşasından doğar gibi gözüken bir gücü fark etti. Bunun daha çok soğuk bir enerji mi, yoksa garip bir mevcudiyetin varlığı mı olduğunu bilemiyordu, fakat hem içindeki, hem de çevresindeki bir kuvvet olduğu kesindi. Tüm bahçe mavi bir ışıkla yıkanana dek bu kuvvet arttı ve onun gücü karşısında Arilyn’in duyuları uğuldadı. Acaba büyüyü hissetmek böyle bir şey miydi? Bu korkutucu ve yabancı bir durumdu, ama aynı zamanda kılıç tuttuğu kolu kadar kendi varlığının bir parçasıydı da. Sarsılmış vaziyetteki Arilyn kılıcı elinden attı. 
Bahçe anında karanlığa gömüldü. Bu sadece sisle örtülü ayın ve aykılıcının giderek azalan ışığının hafiflettiği bir karanlıktı. “Bu da neydi böyle?” diye, huşu içinde fısıldadı Arilyn. “Nereye gitti?” 
Kymil onun yanına geldi. “Bilmiyorum,” diye itiraf etti adam. “Aykılıcının birçok gizemi var.” 
Arilyn tanrıçanın kalbinin üzerinde duran taştan ele dokunmak için çekinerek uzandı. Ona sanki mavi ışığın birazı hâlâ orada duruyormuş gibi gelmişti. 
“Kendine gel,” diye onu hafifçe azarladı Kymil ve sert ses tonu karşısında Arilyn’i etkisi altına alan huşu duygusu dağıldı. “Bu olayın seni korkutmasına ya da dikkatini dağıtmasına izin verme. Zaman içinde ikimizin de buna bir açıklama getirebileceğinden eminim. Aykılıcının marifetlerini birlikte ortaya çıkaracağız. Sende yetenek ve sıra dışı bir miras var; gereken becerileri ve iyi bir amacı da sana ben sağlayabilirim. Artık yemin törenine geri dönebilir miyiz?” 
Kymil Nimesin ona öğretmenlik ve danışmanlık yapacaktı! Arilyn hevesle başını salladı ve kılıcını bir kez daha eline aldı. Yeminin gerektirdiği sözcükleri tekrarlarken kızın mavi gözlerindeki ışık, sönmekte olan aykılıcınınkini bastırıyordu. 
Kuzey Diyarlar’ın kalbinde, koca şehir Derinsu’ya birkaç günlük yolculuk mesafesinde, Yüce Orman adında engin, yaşlı bir orman yatar. Ormanın zorluklarına göğüs geren az sayıdaki maceracı, geri döndüklerinde gördükleri tuhaf şeylerden ve büyülü yaratıklardan haberler getirirler. Bu toprakların güzelliklerini ve tehlikelerini anlatan efsaneler ve şarkılar da çoktur. Fakat bu öykülerden biri ateşin karşısındaki ya da ozanların dilindeki yerini hiç bulmamıştır. 
Bu anlatılmamış öykünün baş kötüsü Grimnoshtadrano—dostları ve kurbanları için Grimnosh—adlı yeşil bir ejderhaydı ve kötü bir şöhret kazanamamış olması, en sevdiği uğraşında ona engel oluyordu. Grimnosh bilmeceler toplamayı, hazine biriktirmek kadar hevesle yapardı. Ağaçların arasındaki ininin yakınından geçen herkesin yolunu keser ve onlara meydan okuyarak kendisine yeni bir bilmece öğretmeleri karşılığında hayatlarını bağışlamayı önerirdi. Oradan gelip geçenlerin sayısı son derece azdı ve bunlardan hiçbiri Grimnosh’un yanıtlayamayacağı bir bilmece soramamıştı. Yine de ejderha anlatılacak hikâyelerin ormana daha yararlı kişileri—ün ve macera peşindeki bilmece ustalarını ve ozanları—çekeceğini umarak bunlardan birkaçının gitmesine izin verirdi. Elbette ki doğası gereği ejderha, yeni gelecek bu akıllı erkek ve kadınların ağzından bilmeceleri alır almaz onları yemeye niyetliydi. 
Fakat ejderhanın talihsizliğinden olacak, serbest bıraktığı yolcular büyük bir minnettarlıkla oradan sıvıştıktan sonra başlarına gelenleri unutmayı yeğlediler ve böylece ejderhanın son bilmece düellosundan bu yana bir asırdan fazla zaman geçti. İşte hâl böyleyken ejderhanın mağaralardan oluşan labirentini aşmaya ve kış uykusunu bölmeye yetecek kadar büyük büyülü güçlerle ona meydan okumak için yalnız bir yolcu çıkıp geldiğinde Grimnosh oldukça şaşırdı. 
Grimnosh uyuduğu yere tam bir tezat teşkil eden buzlarla kaplı parıltılı dünyaya çıktı. Kış gündönümünün sabahıydı ve orman kalın, bozulmamış bir kar tabakasıyla örtülüydü. Mağaranın hemen ağzındaki küçük açıklık ve onun ötesine uzanan dar patika haricinde ağaçlar öyle sıktı ki, kış olmasına rağmen tepelerindeki gökyüzünü tamamen örtüyorlardı. Birbirlerine dolanmış kara dalları cam gibi görünüyordu ve çevrede o kadar çok buz saçağı vardı ki, orman elmastan ve obsidyenden oluşan bir mağara izlenimi veriyordu. 
Bu tehlikeli topraklara adımını atmış kadını incelerken ejderhanın gözleri sapsarı çizgiler halini aldı. Gri bir pelerine bürünmüş ve yaşından dolayı iki büklüm olmuş kadın küçük, ince kemikli beyaz bir kısrağın üzerindeydi. Kadının çok az bir bölümü görünüyor, bol bir başlık kafasını örtüyor ve yüzünü saklıyordu. Ancak ejderhanın keskin burnu, damarlarındaki elf kanının baştan çıkarıcı kokusunu aldı. İlk düşüncesi kendisini karların ve soğuğun arasına çıkaran budala elf kadınını yutmak oldu, fakat daha sonra kendisini zayıflatan büyünün kuvvetini anımsadı. Grimnosh aklını dağıtacak bir şeyden çok uzun süredir yoksundu ve bu elf ümit vaat eder gibi gözüküyordu. 
İşte bu yüzden ejderha onu dinledi ve tüm bu zaman boyunca elfin çevresinde yavaş yavaş daireler çizerek yılanımsı yeşil kuyruğunu bir büyücünün el işaretleri gibi marifetli ve uğursuz hareketlerle sallayıp durdu—kadını ölçüp biçiyordu. Elf kadını küstah isteğini dile getirdikten sonra Grimnosh butları üzerine oturdu ve alaycı bir kahkaha koyverdi. Gök gürültüsüne benzer kükreme, kadim meşe ağaçlarından oluşan bir koruyu deprem gibi sarstı. Müzisyenin parmağıyla harekete geçen arp telleri gibi, yaşayan tahtalar da orman ejderhasının boğuk, tınılı sesini aksettirdiler. Kıştan dolayı yaprakları dökülmüş dallar sarsıldı ve aşağı inen dişler gibi buz saçaklarını elf kadınının çevresine döktüler. 
“Yüce Grimnoshtadrano elflerle pazarlık yapmaz,” diyen ejderin gözlerinde zalim bir alaycılık vardı. “Onları yerim.” 
“Sana sağlayabileceğim en iyi şeyin hafif bir öğle yemeği olduğunu mu sanıyorsun?” diye, geçen yıllar sonucu incelmiş sesiyle sordu kadın. “Zamanında bir ozan ve bilmece ustasıydım. Ve hâlâ da bir büyücüyüm.” Yüzünü çevreleyen kırışıklıklar ince, ironik bir gülümsemeyle derinleşti ve çarpık bir ses tonuyla, “Ve sonradan miden bulanmasın diye söylüyorum, ben bir yarıelfim,” diyerek devam etti. 
“Öyle mi?” diye gürleyen ejderha bir adım yaklaştı. Hiçbir korku belirtisi göstermeyen bu kadın onu hem rahatsız etmiş hem de ilgisini çekmişti. “Hangi yarını yemeliyim?” Kuyruğunun ucu ileri uzandı ve hafif bir fiskeyle yüzünü daha iyi görebilmek için kadının başlığını geriye savurdu. 
Abur cubur olarak kadın hiç de çekici değildi. Elfler en iyi ihtimalle lezzetli fakat yetersizdiler ve asırlar süren hayatı, bu elfin kemiklerini belirgin bir şekilde ortaya çıkarmıştı. Ejderhanın düşünüşüne göre bile yaşlı sayılırdı. Köşeli yüzü eskimiş bir parşömenin renk tonu ve yüzeyine sahipti. Duman rengi, ince telli saçları kafatasına yapışmıştı ve gözleri o kadar solmuştu ki neredeyse renksiz gibi gözüküyorlardı. Yine de, bir orman gölcüğünü kaplayan sabah sisi gibi, çevresine bir güç dalgası hakimdi. 
Ejderha, karşısındaki bu büyücüyle oynamaktan vazgeçti ve işe koyuldu. “Sana Tarlakuşu’nu vermemi istiyorsun. Karşılığında ne öneriyorsun?” diye kabaca sordu Grimnosh. 
“Hiç kimsenin cevap veremeyeceği bir bilmece.” 
“Son zamanlarda buralardan geçen insanların sayısına ve zekâ seviyesine bakılacak olursa bu pek de zor olmasa gerek,” diye gözlemde bulunan ejderha, kayıtsızca yeşil ön pençesindeki tırnakları incelemekle meşguldü. 
“Bütün bunlar değişecek. Yüce Grimnoshtadrano adına yazılmış kadim bir destan, birçok hırslı ozanı seni aramaya teşvik edecek.” 
“Oh? Şimdiye dek böyle bir şey olmadı.” 
“Destan henüz yazılmadı,” diye hafif bir haşinlikle konuştu kadın. “Bunun için Tarlakuşu’na ihtiyacım var.” 
Ejderha uzun, sıkıntılı bir an boyunca karşısındaki haddini bilmez elfe kötü kötü baktı. “Kulağa ilginç gelse de bilmecelerle uğraşacak havamda değilim. Ne demek istediğini açıkla.” 
“Sana göre Tarlakuşu sadece başka bir elf arpı, hazinendeki büyülü bir ıvır zıvır.” Büyücü uzun ve narin ellerini kaldırdı. “Bunlarla büyüşarkısı olarak bilinen ender rastlanır bir elf büyüsü yapabilirim. Gücüm arpınkiyle birleşince bu destanı şehir duvarları arasındaki her ozanın hafızasına yerleştirecek bir efsun oluşturabilirim. Büyünün etkisinde kalan her ozan kudretli Grimnoshtadrano’dan ömrü boyunca haberdar olduğuna inanacak. Büyülenen her ozana bilmece düellona katılmak için ilham gelecek. Bu ozanlar destanı her yere yayacaklar. Birçok kimse adını duyacak ve bunlardan en iyileriyle en cesurları sana gelecek.” 
“Hımmm.” Ejderha düşünceli bir edayla başını salladı. “Peki bu destan ne anlatacak?” 
“Hem Arpçı hem de ozan olan kişilere meydan okuyacak. Bu kişiler üç sınavı geçmeliler: bir bilmeceye cevap vermek, bir tomarı okumak ve bir şarkı söylemek.” 
“Peki başarılı olurlarsa bu destan ozanlara ne verecek? Sanırım her zamanki gibi şöhret ve hazineler?” 
“Bunun pek önemi yok.” 
Bunu duyan Grimnosh homurdanıp yarıelf kadına doğru kötü kokulu bir buhar dalgası gönderdi. “Sana ait olmayan hazineleri çok kolay dağıtıyorsun!” 
“Hazinen güvende,” dedi kadın kendinden emin bir şekilde. “Bilmeceyi sen seçeceksin. Bugüne dek bilmecelerine kaç kişi doğru cevap verdi?” 
“Dürüst olmak gerekirse hiç kimse.” 
“İlk sınavı kim başarırsa—ki bu pek de muhtemel değil—ikincisine geçecek. Sana vereceğim tomar da aslında çok seviyeli bir bilmece. Seni temin ederim ki bu bilmecenin her seviyesine doğru yanıt verecek bir Arpçı yok. Hiç kimsenin büyüşarkısını bilmediğinden de kesinlikle eminim. Tomarı gerçekten okumak ve şarkıyı söylemek için bu büyü mutlaka lâzım.” 
Grimnosh söylenenleri tekrar gözden geçirdi ve yılankavi kuyruğu yarıelfin atına doğru yöneldi. Bir çocuğun saçıyla oynaması gibi, ejderha da atın kuyruğuyla oynamaya başladı. Kısrak tedirginlikle kişnese de yerini korudu. Ejderha bir süre sonra, “Tüm bu dediklerin doğruysa bu bilgileri nereden edindin?” diye sordu. 
Kadın pelerininin kıvrımlarını bir kenara iterek ceketindeki küçük bir gümüş broşu gösterdi: yeni bir ayın kıvrımına yerleşmiş minicik bir arp. “Üç asırdan uzun süredir Arpçılar ile birlikteyim ve ne hale geldiklerini biliyorum.” Elfin yüz hatları sertleşti ve uzun, ölçülü bir soluk alırken göğsü şişti. “Günümüzün Arpçılar’ı sana şarkıyla değil çelikle geleceklerdir. İstediğin kadarını mideye indir.” 
“İhanet!” diye belirten Grimnosh yaşlı Arpçı’yı şaşkınlık ve zevkle süzdü. 
Kadın omuz silkti ve renksiz gözlerini koca ejderin dikkatli bakışlarını karşılamak için kaldırdı. “Bu tamamen senin görüş açına bağlı.” 
“İyi bir cevap.” Ejderha uzun, düşünceli bir an boyunca sessizliğini korudu. “Bana öyle geliyor ki bu tür bir büyüyle büyük şeyler yapabilirsin. Bana ara sıra bir akşamüstü eğlencesi göndermenin yanında neyi başarmayı umuyorsun?” 
“Bir Arpçı neyi başarmayı umar ki?” Tebessümü bu sefer biraz acıydı. “Her şey tam bir denge içinde olmalıdır.” 
* * * * * 
Kış sert ve uzundu. Ay, Kuzey Diyarlar üzerinde iki kez büyüdü ve ufaldı, fakat kar birikintileri hâlâ Gümüşiay’ın duvarlarına yığılı duruyordu. Yine de bu harika kentin içinde İlkbahar Şenliği tüm görkemiyle çiçek açmıştı. 
Yarıelf büyücü kuledeki penceresinden aşağıya, renklerden ve seslerden oluşan canlı dokumaya şöyle bir baktı. Hemen aşağıda Utrumm’un Müzik Konservatuarları yatıyordu ve birçok farklı diyardan gelme ozan sanatlarını paylaşmak ve kutlamak için açıkhava tiyatrosuna doluşuyorlardı. Güçlü büyülerle ısınan çiçek kokulu hava akımları yükselirken melodi kırıntılarını elf kadınına kadar taşıyordu. Müzik okulunun ötesinde her pazarda rastlanılan ürünler ve hazinelerle birlikte Gümüşiay’a özgü malların satıldığı kalabalık pazaryeri uzanmaktaydı. Bu ürünlerin arasında nadir bulunur kitaplar ve tomarlar, büyü malzemeleri, her türlü müzikâl ve büyülü aygıt da vardı. Gümüşiay halkı da aynı derecede cafcaflıydı. Parlak renkli en güzel elbiselerini giymiş halde gülerek, dans ederek ve sonradan gelecek zevkleri kulaktan kulağa fısıldayarak baharın eskimez törelerini kutluyorlardı. 
Büyücü uzun bir süre boyunca neşeli kalabalığı seyretti. İlkbahar Şenliği öyle bir renk ve kutlama havasındaydı, öyle gösterişliydi ve öylesine büyük ümitler vaat ediyordu ki, izleyenin moralini yükseltmemesi olanaksızdı. Tıpkı bundan önceki üç yüz baharda olduğu gibi, büyücünün kalp atışları hızlandı. O acılı neşe tekrar içini sardı, tıpkı kaybolan kışın yerini yeni bir mevsime bıraktığı önceki yıllar gibi. Kadın, tüm bunları herhangi genç bir erkek ya da kadın kadar açık bir şekilde hissetti. 
Yakında Gümüşiay halkı başka bir müzikle dans edecekti ve kentteki ozanlar sadece büyücünün yazdığı şarkıları söyleyeceklerdi. Bu şarkıların bir Arpçı’nın sessiz gümüş tellerinden çıkacak olması onu memnun ediyordu. 
Kurumuş parmakları, elbisesinin omzunda duran Arpçı broşuna uzandı ve kadın onca yıldır memnuniyetle taşıdığı—her şeye rağmen—sembolü arandı. Onu çekip çıkardı ve sanki arp ve ay şeklindeki en ufak kıvrımları ve çizgileri elinin etine basmak ister gibi yumruğunda sıktı. 
İç geçirerek kuledeki odasının ortasında duran büyülü mangala doğru döndü. Yoğun sıcağa karşı kendini hazırlayarak elinden geldiğince yaklaştı ve Arpçı broşunu mangalın içine attı. Broşun ufak, ışıltılı bir şekil alarak erimesini sessizlik içinde izledi. 
En büyük büyüsünün yapımı için sadece tek bir hazırlık daha gerekiyordu: yıllar şarkıyı sesinden almıştı ve şarkıyı da söylemesi gerekiyordu. Aile servetinin son bölümü de sesine ve bedenine eski güzelliğini geri kazandıracak bir iksiri satın almak için harcanmıştı. Şişeciği elbisesinin yeninden çıkardı ve odadaki aynanın önünde durdu. Gözlerini kapatıp büyünün sözlerini fısıldadı ve sonra büyük yudumlarla sıvıyı içti. İksirin sıcaklığı tüm vücuduna yayılarak yılları yakıp yok etti ve onu beklenmedik bir acıyla soluk soluğa bıraktı. Destek almak için aynanın çerçevesine tutunmak zorunda kaldı. Kızıl acı perdesi kalktığında gözlerini açıp büyünün sonuçlarını dehşet içinde izledi. 
Ayna, orta yaşlarının sonundaki bir kadının görüntüsünü yansıtıyordu. Eskiden fidan gibi olan suret şimdi dolgun ve anaçtı. Gençliğinde alev rengi ve ipeksi olan parlak kızıl saçları, arasına grilerin de karıştığı soluk bir kahverengiye dönüşmüştü. En azından kadim ve solgun gözleri, gençliğindeki renklerine kavuşmuştu, zira aşıklarının genelde safirlere benzettikleri parlak mavi renkteydiler. Düş kırıklığının ilk etkisi geçtikten sonra bundan daha iyi bir kılığa bürünemeyeceğini anladı. Yakutlara ve safirlere benzetilen güzel kadın çok fazla dikkat çekerdi ve bugün yaşayan hiç kimse onun bu yeni görüntüsünü hatırlayamazdı. Büyünün işe yarayıp yaramadığını asıl belirleyecek şey sesiydi. Derin bir nefes aldı ve bir elf ağıtından birkaç dize okudu. Notalar bir zamanlar takdir gördüğü soprano sesinden açık ve net bir biçimde duyuldu. Memnuniyetle yansımasını yeni bir gözle inceledi ve dudaklarında hafif bir tebessüm şekillendi. Arpçılar onu İriador, yani yakutun elf lisanındaki karşılığından alınmış isimle tanıyorlardı. Hâlâ bir mücevher olsa da, artık sadece lâl taşı gibiydi, yakutun parıltısının ve ateşinin bir gölgesi. Daha koyu renkli mücevherin görüntüsünden hoşnuttu. Lâl onun yeni ismi olacaktı. 
Kule penceresinin yakınında duran arpı incelemek için döndü. Arp da aynı kendisi gibi ilk bakışta sıradan görünüyordu. Kolaylıkla taşınacak kadar küçük ve hafif olan müzik aletinde sadece yirmi tane tel vardı. Koyu renkli ağaçtan yapılmaydı ve kavisli çizgileriyle güç fark edilir oymaları onun elf yapımı olduğunu işaret ediyordu. Fakat bu arp çalındığında, tahtaya oyulmuş bir tarlakuşu figürü müzikle birlikte dans eder, müziğe eşlik edermiş gibi görünürdü. Bu kolay anlaşılır bir şey değildi, zira arpa adını vermiş olan kuş sadece çalan kişinin görebileceği bir yere oyulmuştu ve o da ancak nereye bakılacağı biliniyorsa gözükürdü. 
Lâl kendini Tarlakuşu arpının önüne oturttu ve parmaklarını esnettikten sonra sahip olduğu bu yeni çeviklikten duyduğu memnuniyetle birkaç yumuşak nota çaldı. Nihayet şarkı söylemeye başladı ve kendi sesi arpınkiyle birlikte büyük güce sahip bir büyüde birbirine karıştı. Müzik, o gürünmeyen elleriyle büyünün son bileşenine doğru uzandı: büyülü mangalın içinde fokur fokur kaynayan erimiş gümüş. Lâl şarkısını söyledikçe Arpçı broşu minik bir girdap gibi havaya yükseldi ve kendisini uzun, narin bir şerit haline soktu. Yolunu şaşırmaksızın Lâl’ın arpına doğru ilerledi ve kendini müzik aletinin tellerinden birine doladı. Kendini, sanki metal onu emmişçesine sıkı bir şekilde bağladıktan sonra büyü tamamlandı. Kadim melodi kesildi ve tınlayan son tel de sessizliğe büründü. 
Artık coşku içindeki büyücü tekrar çalıp söylemeye başladı. Rüzgârın nefesi aracılığıyla aşındırıcı, sinsi bir büyüyü üzerinde taşıyan şarkı, kentin üzerinde uçtu. Kadın gece boyunca çaldı, ta ki sesi bir inilti halini alana ve parmak uçları kanayana dek. Sabahın ilk ışıkları kule penceresine vurduğu zaman Lâl arpı omzu üzerine kaldırdı ve yarattığı şeye bakmak için dışarı çıktı. 
* * * * * 
Wyn Dişbudakkorusu’nun sırtına inen sert bir darbe, büyülü lirini omzundan düşürmesine sebep oldu. Elf ozanının aklından geçen ilk düşünce yerdeki enstrümanına uzanmaktı, fakat yıllardır süren maceracılık deneyimleri ona aksini öğretmişti. Kendisine saldıranla yüzleşmek için hızla geriye dönerken, parmakları kılıcının sapını sertçe kavramıştı. 
Wyn bakışlarını yukarı—oldukça yukarı—kaldırdığında rahatladı, çünkü Gözüpek Kerigan’ın sırıtan, kahverengi bıyıklı yüzünü görmüştü. 
Kuzeyli bir barbar ve korsan olan Kerigan, on yıl kadar önce Wyn’i Ayşavkı Adaları’ndan doğuya doğru taşıyan ticaret gemisini soyduktan ve batırdıktan sonra elf ile dostluk kurmuştu. Kuzeyliler ozanlara saygı duyduklarından Kerigan elfin hayatını bağışlamış, hatta onu istediği limana bırakmayı önermişti. Wyn’in daha iyi bir plânı vardı. İnsanlar ve onların müziği—hatta kuzeyli barbarların kaba ve bedensel müziği de dahil—hakkında hep daha fazla şey öğrenmek isteyen elf, Kerigan’ın çırağı olmak istediğini söylemişti. Birlikte geçirdikleri zaman içinde patırtılı maceralar yaşamışlardı ve elf, zaman içinde Kerigan’ın tanıştığı en ilginç kişilerden biri olduğu kanısına varmıştı. 
“Wyn, evlât! Hep en son gelsen de hoş karşılanırsın!” Selâmlaşma, sokağın gürültüsünün üzerinde yankılandı ve Kerigan yürekten gelen bir başka vuruşla sözlerini vurguladı. 
“Seni tekrar görmek çok güzel, Kerigan,” diye içtenlikle konuştu, lirini almak için eğilen Wyn. 
“Yolda sorun mu çıktı yoksa?” diye sordu barbar. Işıldayan gözlerinden yeni bir maceranın öyküsünü duymak istediği belli oluyordu. 
Wyn omuz silkerek özür diledi. “Nehir buz tutmuş. Günlerce orada bekledik.” 
“Çok fena,” dedi Kerigan. “Neyse, en azından büyük gösteri için buradasın. Kendi cenazenden ayrılman gerekse bile bu kaçırılacak şey değil. Haydi bakalım, acele et.” 
Wyn başını sallayarak hemfikir olduğunu belirtti ve dostunun hemen yanında yürümeye başladı. Gümüşiay’ın İlkbahar Şenliği her zaman Utrumm’un Müzik Konservatuarı’ndaki bir açık hava konseriyle son bulurdu. Burası çok iyi bir okuldu ve eski bir ozanlık kolejinin yıkıntıları üzerine kurulduğundan haklı bir üne de sahipti. En iyi ozanlar kariyerlerinin şu ya da bu döneminde konservatuarda eğitim görürlerdi ve bunların bir çoğu bahar geldiğinde Faerûn ve ötesinden buraya geri dönerdi. Gösteri yapmak, yeni şarkılar öğrenmek veya enstrümanlar satın almak için başka sanatçılar da gelirdi. Son konserde söylenen şarkılar, Gümüşiay için bile sıradışı sayılabilecek bir üstünlük ve çeşitlilik ortaya çıkarırdı. 
Ortalıkta dolanan kalabalığın arasından dirsekleri yardımıyla geçen barbar ve elf, gerçekten de ilginç bir görünüm teşkil ediyordu. Kaslı ve geniş göğüslü Kerigan, vücudunun üst bölümüyle alâkasız gözüken incecik ve çarpık bacaklarının üzerinde neredeyse iki metre boyundaydı. Miğferi bir çift geniş geyik boynuzuyla süslüydü; bu, kocaman burnu ve çenesine kadar sarkan bıyıklarıyla akla iki bacaklı bir geyiği getiriyordu. Yürüyen barbar bir yandan da kendi kendine şarkı söylüyordu ve sesi de kaba saba görünüşüyle mükemmel bir biçimde uyum sağlayan baş zonklatıcı bir gürleme olarak çıkıyordu. Wyn’in kalabalığın arasında ilerleme şekli sessiz ve zarifti. Ayrıca davranışları da o kadar ölçülüydü ki ne yanındaki kaba görünümlü arkadaşının üzerinde topladığı dikkatin, ne de elf görünümünden kaynaklanan beğeni dolu bakışların farkında değil gibiydi. Wyn yüksek elflere özgü altın renkli bir tenle siyah saçlara sahipti ve iri, badem şekilli gözleri, kadim ormanların koyu yeşil tonundaydı. Abanoz rengi bukleleri kısa kesilmişti. Yumuşacık deriler ve yeni çıkmış yaprakların rengindeki kaliteli ipek gömleği de daha fazla dikkat çekmesine neden oluyordu. Enstrümanları bile istisnaiydi. Gümüş lirine ek olarak belinde asılı, gümüşi ağdan örülü bir kesenin içinde koyu yeşil kristalden bir flüt taşıyordu. 
Habercinin borazanı konserin başladığını duyurduğu sırada birbirine uyumsuz iki müzisyen de sıkış tepiş avluya girdi. 
“Nereye oturmak istersin?” diye gürleyen Kerigan’ın sesi, borazanın gürültüsüne rağmen açıkça duyuluyordu. 
Wyn çevreye şöyle bir göz gezdirdi. Oturacak tek bir boş sandalye bile kalmamıştı ve hatta ayakta durulacak yerler bile oldukça azdı. Bu durumun küstah barbarı caydıramayacağını biliyordu. “Koridorda bir koltuk, belki de en önün birkaç sıra gerisi?” diye önerirken, aslında Kerigan’ın her halükârda seçeceği yeri belirtiyordu. 
Bunu duyan Kuzeyli sırıttı ve kalabalığı dirseğiyle yararak ilerledi. İki yarıelf ozanın arasına eğilerek bir tehdit fısıldadı. Bu kadar kolay kurtuldukları için yüzlerinden rahatlama okunan ozanlar ister istemez yerlerinden kalktılar. Wyn iç geçirerek kendisini çağıran Kuzeyli’ye doğru yürüdü. Kerigan en azından bu koltukları silahını çekmeden ele geçirmişti—Wyn bunun Kuzeyliler için bir ilk olduğunu hafif bir neşeyle aklından geçirdi. 
İlk gösteri duyurulduğunda Wyn’in yüzü aydınlandı: Arpçılar ile Rashemen cadıları arasındaki çok eski bir ittifaka dair bir çingene dansı. Öykü baştan sona müzik ve dansla anlatılıyordu ve sözcükler kadar açıkça anlaşılan karmaşık adımlarla hareketleri ustalıkla yapabilen sanatçıların sayısı da çok azdı. 
Müzisyenler—kemanlar, basit vurmalı çalgılar ve balalayka olarak bilinen üçgen şekilli lirler taşıyan küçük, esmer kişiler—plâtforma doluşurken tüm avlu alkış sesleriyle çınladı. Masalcı, yöresel geniş bir siyah etek ile işlemeli beyaz bir bluz giymiş olan genç ve minyon bir Rashemen kadınıydı. Ayakları çıplaktı ve sıkıca örülmüş koyu renk saçları, başının üstüne bir taç gibi sarılmıştı. Müzik kocaman bas balalaykadan çıkan ritmik, düşük tonlu bir tınlamayla başlarken kadın da plâtformun ortasında hareketsiz bekledi. Masalcı ilk başta sadece koyu renkli çekici gözleriyle ve basit el hareketleriyle konuşsa da enstrümanlar teker teker çalmaya başladılar ve büyü ile entrikanın, savaş ile ölümün öyküsünü dansla anlatan kadının hareketleri de iyice hızlandı. Rashemen çingenelerinin dans ederek anlattıkları hikâyelerin kendine özgü bir büyüsü vardı ve bu kadın Wyn’in şimdiye dek gördüğü en iyi masalcıydı. Yine de, gösterideki bir şey elfin gözüne pek de doğru gözükmüyordu. 
Sorunlar ilk başta önemsiz gibiydi: elin yanlış yapılmış bir hareketi, kemanın ağıtındaki garip bir nota. Bunun nasıl gerçekleştiğine dair Wyn’in en ufak bir fikri bile yoktu; şenlikte rol alan göstericiler dikkatle izlenir ve sadece en iyiler, işini en çok bilenler seçilirdi. 
Wyn dakikalar içinde bu klâsik öykünün ciddi bir biçimde değiştirilmiş olduğunu anladı. Çoğunlukla soprano balalayka tarafından çalınan Arpçı teması tamamen kaldırılmıştı ve Elminster’ı, yani Gölgevadi’nin Bilgesi’ni temsil eden hızlı bas tonu da zayıf ve beceriksiz bir tehlikeyi ifade eden duraklı bir perdeye dönüşmüştü. Hayret içindeki elf izlemeye devam ederken dansçının adımları bocaladı, ardından hikâyenin akışına uydu. Bu yeni anlatımı izleyen kadın giderek artan bir hızla dönüp dururken çıplak ayaklarının görüntüsü bulandı. 
Wyn bakışlarını zorlukla sahneden çekip ayırdı ve Kerigan’a bir göz attı. Barbar şu ana dek dans eden eteklerden ve çıplak bacaklardan başka bir şey fark etmişse bile, bu, yüzündeki şehvetli bakıştan belli olmuyordu. Endişeli elf daha seçkin ozanların yüzünde öfke görmeyi bekleyerek kalabalığı inceledi. Fakat gördüğü tek şey kalabalıktaki herkesin oyunu beğeni dolu gülümsemelerle ve daha da kötüsü tasviple izlemesiydi. Çingene dansı sona erdiğinde takdir belirten bağırışlar ve bir alkış tufanı koptu. Wyn’in yanı başındaki Kerigan neşeyle bağırıp çağırıyor, ayaklarını gürültüyle yere vuruyordu. 
Alkışlara katılamayacak ya da oyunun bittiğini fark edemeyecek kadar şaşkına dönmüş olan elf, koltuğuna iyice gömüldü. Barbarın sert bir dirsek darbesi sonucu Wyn’in dikkati birbirinden güzel rahibelerden oluşan bir koronun aşk tanrıçası Sune’a adanmış bir ilâhiyi seslendirdiği sahneye geri yöneldi. Wyn bu ilâhinin de değiştiğini kısa sürede fark etti. 
Gösteriler birbiri ardına devam etti. Her bir şarkı Wyn’in öğrendiği, nesiller boyunca değişmeden sürüp gitmiş ozanlık geleneklerinden fazlasıyla farklıydı. Buna rağmen Wyn bir kere bile başka bir ozanın en ufak bir sıkıntı belirtisi gösterdiğini fark etmedi. Konserin geri kalanı, onun uyanamadığı bir rüya gibi geçip gitti. Ya o delirmişti, ya da Kuzey Diyarlar’ın en yetenekli ve becerikli ozanlarından yüzlercesinin zihinlerindeki ve anılarındaki geçmiş yeniden yazılmıştı. 
Wyn Dişbudakkorusu bu ihtimallerden hangisinin kendisini daha fazla korkuttuğundan emin değildi. 
