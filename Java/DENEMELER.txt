  MONTAIGNE
  DENEMELER

  Türkçesi: Sabahattin EYUBOĞLU
  Cem yayınevi
 
  ÖNSÖZ 1

  Montaigne ülkemizde pek tanınmış olmamakla birlikte bu çevirileri 
uzun bir önsözle vermeye cesaret edemedim, bunu gerekli görmedim. 
Çünkü Montaigne eserini zaten kendisini tanıtmak için yazmış. 
Onunla okuyucu arasına girecek olan herkes boş sözler söylemek 
tehlikesine düşer. Üstelik de Montaigne'in Türk okurlarına hiç de 
yabancı gelmeyeceğini sanıyorum: Çünkü yeni Avrupa'nın ana 
kaynaklarından biri olan bu büyük düşünce kaynağının bize 
Avrupa'dan gelen her kitapta biraz payı vardır. Yeni düşünce, insan 
bilincinin insanı ve doğayı serbestçe tanımak çabası ise, Montaigne bu 
çabanın ilk büyük hamlesidir. Bugün bizim de kavuştuğumuz serbest 
düşünceye o, dört yüzyıl önce ve bizim uyanış devremize birçok 
bakımlardan benzeyen coşkun bir dönemde kavuşmuştur. Bugünkü 
Türkçe gibi değişen kıvrak ve başıboş bir dille; şimdi anlamları çok 
değişmiş taze Fransızca sözcüklerle, halk deyimleriyle yazılmış olan 
Denemeler, çeviriye en az elverişli kitaplardan biridir. Bu çevirileri 
iddialı birer örnek olarak değil, birer deneme olarak veriyorum. 
Parçaların seçilmesi de daha çok gelişigüzeldir. Montaigne'den 
yapılacak her seçme, ister istemez, keyfi ve eksik olacaktır. Bunlar, 
Denemeler'in ötesinden berisinden koparılmış düşüncelerdir. 
Montaigne'in bahçesinden her geçişte insan çok değişik demetler 
yapabilir. (1940)
  
  ÖNSÖZ 2

  Tercüme Dergisi'nde başlanmış olan bu çevirilere, 1940'ta yazmış 
olduğum bu kısa önsözü uzatmak niyetinde değildim. Fakat 
Montaigne üstüne okuduğum bir yazı üzerine okurlara bir iki söz daha 
söylemek hevesine düştüm. «La Nouvelle Revue Critique»te Henri 
Gillemin, Montaigne'in Denemeler'de kendini tanıtmak gibi olanaksız, 
gereksiz bir işe giriştiğini, böyle yapmakla da işten kaçmış, kusurlarını 
düzeltecek yerde itiraf etmiş olduğunu söylüyor. Denemeler onyedinci
yüzyıldan beri buna benzer hücumlara uğrar. Fransa'nın başına
gelen felaketlerin nedenini Montaigne ve benzeri yazarlarda bulanlar 
bile olur. Montaigne insanda iman bırakmazmış, okuyanı sistemli bir 
düşünceye gitmekten alıkoyarmış, hayattan uzaklaşıp, tembelliğe, 
uyuşukluğa götürürmüş.

  Gerçekten Montaigne kent hayatından kaçmış, Denemeler'i keyfi için 
yazmış, onu okuyanların imanını sarsmıştır; fakat bunu öyle bir 
zamanda yapmıştır ki, insanın oturup serbestçe düşünmesi işlerin en 
gücü, kendi keyfi için yazı yazmak, gerçeği bulup göstermenin belki 
tek yolu; insanların ruhlarındaki iman da yıkılması, değişmesi gereken 
cinsten bir imandı. Montaigne hep kendini anlatıyordu; ama kendini 
anlatırken insan düşüncesini yeni bir yola sokuyor, köhne inanışları, 
doğaya, akla aykırı alışkanlıkları, safsataları baltalıyor, dünya 
sevgisine, bilimsel düşünüşe, gerçekçi edebiyata yol açıyordu. Bir 
insanda bütün insanlığın sorunları bulunduğuna inandığı için kendini 
anlatırken, yalnız kendini düşünmüş olmuyordu. Kendini değil de 
başkalarını anlatmış olsaydı, Denemeler'de yine aynı düşünceler
aynı duygular olacaktı. Onun zamanında kendini, insanlığı ve doğayı 
keşfe çıkmak, cüret, iman ve çaba isteyen bir işti. Fransa böyle bir 
girişimden zarar görmüştü demek, tutucu, dindar, bir Fransa daha 
mutlu olacaktı, demeye varır. Doğrusu böyle bir Fransa ve böyle bir 
dünya isteyenlere Montaigne'i beğendirmek güçtür.

  Gerçi Montaigne'de türlü türlü düşünceleri, ileri geri bütün siyasi 
inançları destekleyen, ya da öyle görünen düşünceler bulunabilir. 
Onda bir taraflı, sistemli sürekli bir görüş olmadığı için bugün çeşitli 
yollara ayrılmış olan insan düşüncesi onu istediği yana çekebilir; ama 
hiçbir zaman çekilemeyeceği taraflar vardır: Bunlardan biri doğa ötesi, 
biri de bağnazlıktır. Denemeler'i okuyan şu iki dersi almamazlık 
edemez: Doğanın istediği gibi düşün ve yaşa; hiçbir kitabın, hiçbir 
doğanın kölesi olma. Aldanmıyorsam Batı kültürünün Montaigne'den 
bugüne kadar ki gelişmesi genel olarak bu iki derse sadık kalmıştır. 
Ancak aşırı ideolojiler az çok bağnazlığa muhtaç oldukları için 
Montaigne pek işlerine gelmez. Tek taraflılığı küçümseyen bu adamın, 
halkta kendi doktrinlerine karşı kuşku uyandırmasından çekinirler. 
Oysa Montaigne'den ders almamış, yani doğa ötesinden ve taassuptan 
kurtulamamış bir düşünce körükörüne bir partiye ancak kul olarak 
hizmet edebilir, yaratıcı, geliştirici güç olarak değil. Montaigne'in işi, 
diğer hümanistler gibi yeni düşüncenin ana yolunu açmak oldu; üst 
tarafını başkaları düşünecekti; düşündüler, daha da düşünecekler. 
Şurası kesin ki Montaigne her zaman düşüncemizin çemberlerini 
kırmaya, kendi kendimizi eleştirip aşmaya yardım edecek.

  Gerçi Denemeler'de yeniliğe, yıkıcılığa, devrime karşı sözler vardır. 
Montaigne toplumun düzenini birdenbire değiştirmenin ortalığı 
tümüyle karıştıracağına inanır; fakat korktuğu şey yenilik değil, 
kargaşalıktır. Bir de eski değerlerin büsbütün ortadan kalkmasına razı 
değildir. İnsanlığın vardığı olumlu sonuçların yeni hayata mal 
edilmesini ister. Krallığa ve kiliseye gösterdiği saygıya gelince, bu 
saygı içten de olsa her iki kurumun temellerini yıkmakta 
Denemeler'den daha iyi bir silah icat edilmemişti. Bütün sorun 
kralların ve papaların herkes gibi bir insan olduklarını, herkes gibi iyi 
ya da kötü olabileceklerini, insan aklının onları sorguya çekebileceğini 
insanlara anlatmaktı; üst tarafı kolaydı.

  Montaigne'in içtenliği üstüne çok şey söylenebilir. 
Alçakgönüllülüğünün sahte, itiraflarının yapmacık olduğundan 
sözedilebilir: Ama hangi yazar ondan daha içten olabilmiştir? Aslında 
içtenliğin ne demek olduğu da pek belli değildir. İnsan ne yaparsa 
yapsın kendini tam olduğu gibi anlatamaz. O kadarını kendi de 
bilmez. Montaigne bu konuda öncü olmak, elinden geleni yapmak ve 
herkesi olabileceği kadar içten olmaya çağırmakla görevini yapmıştır. 
Kendilerini anlatanlar arasında ondan daha ileri gitmiş yazar da hala 
pek yoktur.
  
  Denemeler'i tam olarak çevirebileceğimi sanmıyorum.
Bunu daha sabırlı ve daha yetkili bir çevirici er geç yapacaktır. Ben 
sadece derlemeler yapmak ve bundan sonra bir cilt daha vermek 
niyetindeyim. Latince sözleri Fransızca çevirilerinden çevirdim ve 
asıllarını merak eden olur diye metinden ayırmadım. Önsözlerden 
sonra Montaigne'in hayatına ait bilgiler bulacaksınız.

  Değişik tarihlerde yapılmış olan bu çevirilerdeki dil, deyim 
tutmazlıklarını okurların hoş görmesini dilerim. (1950)

  ÖNSÖZ 3

  Montaigne Avrupa'ya serbest düşünmesini öğretmiş olan adamdır, 
demek fazla büyük söylemektir, ama böyle bir söz olsa olsa 
Montaigne için söylenebilir. On altıncı yüzyılda serbest düşünmek, 
babadan kalma, donmuş, su götürmez düşünce kalıplarını zorlamak, 
başka türlüsünü düşünmeyi kimsenin göze alamadığı inanışların 
doğruluğundan kuşku duymak hastalıklardan dinlere, adetlerden 
kanunlara kadar insan hayatının her yönü üzerinde kendi aklının 
ışığıyla yeni baştan düşünce yürütmekti. Buysa o zaman tek başına 
Amerika'yı keşfe gitmek gibi bir işti. Gerçi Rönesans Avrupası'nda bu 
iş artık olanaksızlıktan çıkmış, okur yazarlar bir yandan dünyanın, bir 
yandan da Yunan ve Latinlerin daha iyi tanınmasıyla insanoğlunun 
türlü türlü düşünmesi olanağı bulunduğunu öğrenmiş, yer yer, zaman 
zaman hocadan izinsiz düşünme denemelerine başlamışlardı. Fakat 
bütün hayatını bu denemelere hasreden, kendini serbest düşüncenin 
deney tahtası haline getiren ilk adam Montaigne oldu.

  Gerçekten de Montaigne yalnız Denemeler'ini yazmak için yaşamış 
gibidir. Bundan başka kitabı olmadığı gibi hayatının da bu kitaptan 
başka serüveni yoktur. Ben kitabımı yaptığım kadar da kitabım beni 
yaptı der. Denemeler'in yazıldığı yirmi yıl içinde (1572'den 1591'e
yani ölümüne kadar) Montaigne kendini kitabına, kitabını kendine 
göre ayarlamakla uğraşır. 1581-1585 yılları arasındaki Bordeaux 
kentinin Belediye Başkanlığı onu kütüphanesine ve Denemeler'ine 
daha fazla bağlamaktan, kendi kendini işleyen ve geliştiren 
düşüncesine yeni ip uçları getirmekten başka bir işe yaramamıştır. 

  Özellikle son yedi yıl içinde Montaigne Perigord'daki küçük 
şatosunun kulesine öyle kapanmıştır ki ülkesini kasıp kavuran en kanlı 
din kavgaları, evine kadar sokulan eli bıçaklı insanlar bile onu telaşa 
düşürmemiş, köşesinden ve kitabından ayırmamıştır. Daha önceki 
hayatı da çok sevdiği ve saydığı bir babanın akıllıca yönetimi altında 
Denemeler'in hamurunu yoğurmakla geçmiştir. Doğar doğmaz 
özellikle köylüler arasına gönderilen, gözlerini, Rönesans gibi 
Denemeler'in de anası olan doğanın şımartılmaz şefkati içinde açan 
Montaigne o zaman insan düşüncesini besleyen bilgileri en sağlam, en 
köklü bir şekilde veren düzenli, özenli bir öğretim gördü. Babası 
kendisine Latince'yi ana dilinden önce öğretecek kadar ileri gitmişti. 
Denemeler'de Montaigne'in Eskiler'le o kadar senli benli olması bu 
hazırlık sayesindedir. Montaigne'in gençliğinde öğrenme hazzının 
dışında bulduğu en büyük sevinç kaynağı Etienne de la Boetie ile 
olmuş. Kaldı ki düşüncesinin bereketini artıran bu dostluk da, La 
Boetie'nin genç yaşta ölümünden sonra Denemeler'in duygu ve 
düşünce kaynaklarından biri olmaya yaramıştır.

  Montaigne bütün Fransızlar gibi yerine yurduna bağlı olmakla, 
dönüp dolaşıp doğduğu yere dönmekle ve orada ölmekle birlikte, 
peteğine çok uzaklardan, bütün dünyadan bal taşıyan bir düşünce 
arısıydı. Yeni keşfedilen Amerika'dan Türk padişahının sarayına kadar 
her yerde olup bitenlerin meraklısıydı. Önsözünde yalnız ailesi için 
yazdığını söylediği kitabında, karısından, doğup doğup ölen 
kızlarından hemen hiç sözetmeyen Montaigne, bu içine kapanmayı 
herkesten iyi bilen adam, hep dışarıyla, başkalarıyla uğraşır. Kendini 
dünyadan koparıp tek başına kalmayı bilen de o, Avrupa'da dünya 
vatandaşlığının ilk ve en açık sözcüsü de odur. Bakın ne diyor: «Bütün 
insanları hemşerim sayıyorum. Bir Polonyalı'yı tıpkı bir Fransız gibi 
kucaklıyorum. Dünya ile akrabalığımı kendi milletimle 
akrabalığımdan üstün tutuyorum. Doğduğum yerin pek o kadar 
heveslisi değilim. Kendi düşüncemle vardığım yeni bilgiler bana, sırf 
raslantılarla edindiğim hazır ve gelişigüzel bilgilerden daha değerli 
gelir. Kendi kazandığımız temiz dostluklar nerde, iklim ve kan 
dolayısıyla bağlı olduğumuz dostluklar nerde!

  Denemeler KENDİNİ TANI ilkesinin bütün bir ömre 
uygulanmasıdır. Bu bakımdan Montaigne, Sokrates'i Platon'dan çok 
daha iyi anlamış sayılabilir. Hiç kimse kendi kendini onun kadar 
sabırla, inatla, dikkatle gözetlememiş, en gizli, en ele avuca sığmaz 
hallerini yakalamakta onun kadar tetik davranmamıştır. Hayatın bütün 
hazları gibi uykusuna da pek düşkün olan bu adam, kendi kendini uyur 
ve rüya görür halde yakalayıvermek için uşaklarına gece onu 
birdenbire uyandırmalarını tembih edermiş. Bizim şeyh Galib'in:
Hoşça bak zatına kim zübde-i alemsin sen sözünü mistik anlamından 
soyarsanız tam Montaigne'in kendi kendine söyleyeceği şey olur. Her 
insanda bütün insan halleri vardır, diyor kendisi de. Bununla birlikte 
aynı Montaigne kendi dışına çıkmak demek olan okumayı ve gezmeyi 
bir aşk haline getirmiş. Gezilerde en çok sevdiği şey, yabancı bir 
yerde uyandığı sabahlar, yepyeni şeyler göreceğini düşünüp sevindiği 
an olurmuş. Bildiği yerlere pencereden bakmak bile ona sıkıntı 
verirmiş. Kitaplarını da tıpkı gezer gibi okurmuş: Okumuş olmak için 
değil, yeni ufuklar, yeni lezzetler, yeni düşünceler bulmak için. Tekrar 
tekrar okuduğu kitaplarda, her kez yeni yeni bir şeyler bulması, onları 
dilediği zaman dilediği bir yerinden açıp okumasından ileri geliyor. 
Ondan çok kitap okuyan olmasın; buna karşın düşünürken duyarken 
kim onun kadar kitaplardan sıyrılmasını bilmiştir. Gerçi Denemeler 
adım başında başkalarından alınmış sözlerle doludur. Fakat bu 
sözlerin ne kadar benimsenmiş, ne kadar yaşanmış olduğunu 
göreceksiniz. Bilgiçlik taslayanlar bile başkalarından bu kadar bol 
alıntı yapmadıkları halde, Montaigne'in bilgiçlik tasladığı hiçbir 
okurun aklından geçmez. Bilgiçlerin ilk ve amansız düşmanı da o 
değil mi zaten? Montaigne'in Avrupalılara öğrettiği en önemli 
yollardan biri de kendi düşüncemizi başkalarının düşüncesiyle 
zenginleştirmesini bilme yoludur. İnsan Denemeler'i okurken derelerin 
ırmakta, çiçeklerin balda erimesine benzer bir düşünce kaynaşması, 
yoğrulması görür gibi olur.

  Montaigne'in bir tek insanda bütün insanlığı dile getirmesi, kimseye 
benzemeden herkes olması, dünya ile bağdaşıp kendine özgü kalması 
kuşkusuz biraz da, hatta çokluk da, eşsiz, diri, kıvrak, tadına doyulmaz 
dili, düşüncesiyle, teklifsizce sarmaş dolaş olan söyleyişidir. Aslında 
Dante'nin İtalyanca'da, Cervantes'in İspanyolca'da, Shakespeare'in 
İngilizcede yaptığını Fransızca'da yapmış, halkın, sokağın diliyle her 
düşüncenin, ne kadar derin, ne kadar ince olursa olsun pekala 
söylenebileceğini kanıtlamıştır. «Ah, keşke Paris'in sebze pazarında 
kullanılan sözcüklerle konuşabilsem der Montaigne ve Platon'un 
düşüncesini anlatırken o sözcükleri kullanmaktan çekinmez. Bütün 
yaşanmış, gerçek düşünceler gibi Montaigne'in düşüncesi de çokluğun 
kullandığı dile başvurmuş, herkesin konuşmasına uymakla kendi 
rengini yitirmemiş, tersine daha fazla bulmuştur. Denemeler'in her 
satırında Montaigne babacan bir eda ile hep SERBEST DÜŞÜN, 
RAHAT SÖYLE der gibidir.

  Avrupa'da çokları Montaigne'i bir filozof saymaz, onu daha çok 
edebiyata malederler. Filozofu bir düşünce sistemi kuran diye alırsak 
Montaigne gerçekten Descartes, Hegel, Kant, Comte gibi filozofların 
yanına girmez, kendi de zaten bu birlikteliğe razı olmaz. Montaigne'in 
sistemi olsa olsa hiçbir sisteme girmeden düşünme yoludur. Ona göre 
insan düşüncesi sistemleri kırarak gelişir, çünkü hiçbir sistem hayatı 
ve insanı bütün zenginliğiyle kucaklayamaz. Montaigne'in istediği her 
gün, her şeyi yeni baştan düşünebilmektir. Fakat Montaigne'in her 
şeyin doğruluğundan her zaman kuşku duyması kendi bulduğu gerçek 
karşısında bile dudak büküp QCIE SAIS JE (Ne bileyim?) demesi 
önceden verilmiş bir karara, bir sistemli davranışa benzemiyor. Böyle 
bir davranıştan ancak babasının hatırı için yazdığı Raimond Sebond'a 
Övgüsü (Kitap 2., bölüm 12) dolayısıyla söz edilebilir. Ama orada da 
Montaigne insan aklından kuşku duyarken aynı akla yeni ipuçları
vermekte, dokunulmadık yeni gerçekler ortaya koymaktadır. 

  Denemeler'de hiçbir kuşkunun, kararsızlığın izini taşımayan, her biri 
bir sistemin temeli olacak kadar sağlam, kendinden emin hükümler 
çoktur. Ruhla bedenin ayrılmazlığı, hayatın sürekli bir değişme 
olduğu, doğanın aşılmakla değil ona uyulmakla yenilebileceği gibi.
Filozofu yalnızca sistem kural değil bize düşünmesini öğreten adam 
olarak görenler içinse asıl filozof Montaigne, diğerleri, sistemciler, 
daha çok bilim adamlarıdır. Gerçekten de Denemeler'in asıl gördüğü 
iş, bize bir tek insanı (ki Montaigne'in asıl istediği güya buydu), bir 
düşünüşü, bir bilgi yolunu tanıtmaktan çok, hepimizin günlük hayatına 
kadar inerek, bizi yaşarken düşünmeye, düşünürken yaşamaya, kendi 
kendimizin düşüncesini aşmaya sürmesidir. Hiçbir sorunda 
Montaigne: Ben sizin yerinize düşündüm, düğümü çözdüm; siz artık 
düşünmeyin, yalnızca benim dediğime uyun, demez. Hep: Bakın 
düşündükçe neler çıkıyor ortaya; siz de bir düşünün, kendi içinize ve 
çevrenize bakın, ipucu isterseniz işte benimki, işte Sokrates'inki, işte 
falan köylününki, der gibidir. Bir adım, bir adım daha derken 
kendimizi Montaigne'le birlikte hayata, insan düşüncesinin çıkabildiği 
tepelerin birinden bakar buluruz.

  Montaigne bir ahlakçı olarak da sistemli değil, hele doğmatik hiç 
değildir. (1952)

  ÖNSÖZ 4

  Cem Yayınevi'ne hazırladığım bu son baskı için Montaigne'in 
bahçesinde bir hayli dolaştım yeniden. Neden derlemediğime şaştığım 
ne yapraklar buldum ve bir kez daha anladım ki insan gibi tükenmez 
bir maden bu Denemeler. Okuyup bir köşeye bıraktığınız kitaba 
Montaigne gizlice gelip bir şeyler daha ekliyor sanki zaman zaman.

  Bir tek insan bütün insanlık serüvenini taşıyor bu kitapta. Bir tek 
insan hep kendisi kalarak, en değişik, kendinden en uzak insan 
hallerine girip çıkıyor; insanların yarattığı tanrıların hiçbirini 
küçümsemeden, ama hiçbirine bağlanmadan bütün inançları süzüyor 
merakla. Kitaplığının penceresinden hiç alay ederek değil, ama hep 
gülümseyerek seyrediyor alaca bulaca dünyamızı, solukları tükenen, 
sorunları tükenmeyen insanları. Kaşlarını çatarak baktığı kişiler yalnız 
kendi inançları ve çıkarları için başkalarını asıp kesenler, bir de 
kendilerini bilmeden bilgin geçinenler, ders almasını bilmeden ders 
verenler. Yalnız onlardan sözederken tutamıyor öfkesini, 
hoşgörürlüğünü onlardan esirgiyor yalnız.

  Düşünce derinliği, bilgi zenginliği, anlama gücü ne kadar büyük 
olursa olsun Montaigne'e ne bilgin denebilir, ne de filozof. Kendisinin 
de hiç istediği yok zaten öyle denilmesini. Eğitmek, öğretmek, 
sorunları çözmek, yol göstermek değil, olsa olsa uyarmak onun 
istediği: Ona göre kimse kimseyi değil, herkes kendi kendisini adam 
eder, etmelidir. Adam olmaksa kendini bilmekle başlar zaten onun 
için ve kendi gözüyle dünyadan görebildiği kadarını insanlara 
duyurmakla biter.

  Montaigne çevirileri yıllar yılı, zor olduğu kadar da tatlı bir uğraş 
oldu benim için. Çevirdikçe sevdim, sevdikçe çevirdim onu. Güzelim 
dilini hala rahatça anlar duruma gelmiş değilim. Ona söylemediğini 
söyletmek korkusuyla çevirmediğim, çevirip bastırmadığım parçalar, 
çevirdiklerimden daha fazladır. Biz daha dün yaşayan yazarlarımızı, 
Ahmet Haşim'i bile, yeni Türkçe'ye çevirirken, Fransızlar 
Montaigne'in dörtyüz yıl önceki dilini yeni Fransız'caya çevirmeye 
kıyamıyor, ya da cesaret edemiyorlar. Montaigne'in uydurduğu 
sözcükler bir yana, anlamları çok değişmiş ya da hiç kullanılmaz 
olmuş deyimler bir hayli şaşırtıp oyalıyor insanı. Ama öyle sıcak bir 
içtenliği var ki bu dilin seve seve uğraşıyorsunuz özüne varmaya. Çok 
yerde Montaigne'i kendi çağında İngilizce'ye çeviren Floriot'ya 
başvurduğum oldu. Ama o da çok kez Montaigne'in sözcüklerine 
kıyamayıp olduğu gibi almış kendi diline. (1970)

  MONTAIGNE'İN YAŞAMI

  1533-Michel de Montaigne doğuyor ve Papessus köyünde bir 
sütnineye gönderiliyor.

  1535-Michel, Fransızca bilmeyen Horstanus adlı bir Alman 
eğitmenine veriliyor. Bu eğitmen Michet'in babasının İtalyada 
gördüğü yeni bir yöntemle çocuğu hep Latince konuşarak yetiştiriyor.

  1539-Michel, altı yaşında; Fransa'nın en iyi kolejlerinden birine, 
Guyenne Kolejine giriyor. Burada yedi yıl okuyor. Latin şiirinin 
tadına varıyor ve biraz da Yunanca öğreniyor.

  1546-Bordeaux da; Edebiyat Fakültesinde felsefe okuyor.

  1548-Bordeaux da isyan: Michel, Toulouse da hukuk okuluna 
gidiyor.

  1554-Montaigne in babası Bordeaux Belediye Başkanı oluyor.

  1555-Montaigne babasıyla Paris'e gidip geliyor. 

  1557-Bordeaux Belediye Meclisine giriyor. 

  1558-Montaigne'le La Boetie arasındaki büyük dostluk başlıyor.

  1559-Bordeaux da mezhep kavgaları. Bir tüccar diri diri yakılıyor: 
Amyot, Plutarkhos'un Hayatlar'ını Fransızcaya çeviriyor. 
Montaigne'in en çok seveceği, okuyacağı kitap bu olacak.

  1561-Bordeaux Belediye Medisi Montaigne'i önemli  bir görevle 
saraya gönderiyor. La Boetie siyasal hayata giriyor:

  1562-Protestanlara karşı şiddet hareketleri başlıyor. Montaigne, 
Rouen şehrini Protestanlardan almaya giden kral ordusuna katılıyor:

  1563-Montaigne, Bordeaux'ya dönüyor: La Boetie ölüyor.

  1565-9. Charles, Bordeaux'ya gelip bir süre kalıyor. Montaigne, 
Françoise de la Chassagne'la evleniyor.

  1568-Babası ölüyor. Miras beş erkek, üç kız kardeş arasında 
bölünüyor. Michel, Montaigne çiftliğinin sahibi oluyor.

  1569-Montaigne; babasının isteğiyle yaptığı Raimond Sebond'un 
thelogia üzerine bir eserinin çevirisini bastırıyor.

  1570-Montaigne, Bordeaux Belediye Meclisindeki görevinden istifa 
ederek Paris'e gidiyor. La Boetie nin Latince şiirleriyle çevirilerini 
bastırıyor. Montaigne'in ilk kızı doğup iki ay sonra ölüyor.

  1571-Montaigne, çiftliğine çekiliyor ve kütüphanesine şu Latince 
kitabeyi yazıyor:

  «1571 yılı: Michel de Montaigne, otuz sekiz yaşında. Doğum 
yıldönümünden bir gün önce; meclisteki kulluğundan ve 
memuriyetinden bıkmış; fakat sapasağlam olarak kitapları arasına 
dönüyor ve geri kalan günlerini orada, sessizlik içinde geçirmeye 
karar veriyor.> 

  1572-Saint-Barthelemy kırımı. Montaigne Denemeleri'ni yazmaya 
başlıyor. Plutarkhos'un Ahlaki Eserleri'nin çevirisi çıkıyor ve 
Montaigne in elinden düşmüyor:
 
  1573-İç savaş. Montaigne kralın ordusuna katılıyor; görevle 
Bordeaux'ya gönderiliyor.

  1574-Montaigne'in dördüncü kızı doğup üç ay sonra ölüyor.

  1575-Montaigne Paris'e gidiyor.

  1576-Montaigne, Pyrrhon felsefesiyle yakından ilgileniyor: Raimond 
Sebond üstüne babasına söz verdiği eseri yazmaya başlıyor.

  1577-Montaigne'in beşinci kızı doğup bir ay sonra ölüyor. Henri de 
Navarre, Montaigne'e yüksek bir rütbe veriyor. Montaigne ilk kez 
kum sancılarına tutuluyor. Denemeler'ine devam ediyor.

  1578-Montaigne küçük bir orman satın alıyor. 

  1579-Montaigne kendini en çok anlattığı Denemelerini yazıyor.

  1580-Denemeler ilk kez, iki cilt halinde basılıyor. Montaigne 
İsviçre'ye, İtalya'ya gidiyor. Paris'e dönüp kitabını krala sunuyor. 
Kral beğeniyor.

  1581-Montaigne evine dönüyor.

  1582-Montaigne, Bordeaux Belediye Başkanı oluyor, Denemeler'i 
birçok eklemelerle yeniden bastırıyor...

  1583-Montaigne in altıncı kızı doğuyor ve birkaç gün yaşıyor.

  1584-Navarre Kralı (Sonraki V. Henri) Montaigne'in çiftliğine gelip 
iki gün kalıyor.

  1585-Montaigne Mareşal Matignon'la mektuplaşıyor. İç savaşta 
önemli roller oynuyor. Bordeaux'da veba çıkıyor. Montaigne görevi 
başına gelemiyor. Başkanlığı bitinceye kadar yakın bir kasabada 
kaldıktan sonra, ailesini alıp veba bölgesi dışına çıkıyor.

  1586-Montaigne tarihçileri okuyor.

  1587 Henri de Navarre tekrar Montaigne'in çiftliğine geliyor.

  1588-Montaigne, Denemeler'in dördüncü baskısı için Paris'e gidiyor: 
Yolda Ligciler tarafından soyuluyor. Paris'te, Denemeler'in 
hayranlarından Mademoiselle de Gournay'le tanışıyor. İç savaş 
şiddetleniyor; Montaigne Kralla birlikte Rouen'e gidiyor. Tekrar 
Paris'e dönüşünde bir gün için Bastille'e atılıyor.

  1589-Montaigne evine çekilip kitap okuyor. Denemeler'in yeni bir 
baskısını hazırlıyor: Birçok eklemeler yapıyor. Kitap en olgun şeklini 
buluyor.

  1590-Montaigne'in kızı evleniyor: Yeni kral 4. Henri, Montaigne'e 
mektup yazıyor, yanına çağırıyor. Montaigne gidemiyor.

  1591-Montaigne'in kızının bir kızı doğuyor. 

  1592-Montaigne ölüyor.
  
  (Albert Thibaudet'den özetlenmiştir.)

  MONTAIGNE ÜZERİNE DÜŞÜNCELER

  - Denemeler'de gördüğüm her şeyi Montaigne'de değil kendimde 
buluyorum. (Pascal)

  - Bir kitap buldum burada. Montaigne'in kitabı; yanıma almadım 
sanıyordum. Aman ne hoş adam. Ne zevk onunla birlikte olmak.                          
(Mme. de Sevigne)

  - Montaigne, o hoşsohbet insan, 
    Bazen derin, bazen sudan
    Kuşku duymasını bilmiş
    Burnu bile kanamadan.
    Kerli ferli softalarla
    Alay etmiş sakınmadan. (Voltaire)

  - Eminim, alışacaksınız Montaigne'e. İsanoğlu ne düşündüyse onda 
var ve bu kadar güçlü biçem zor bulunur. Bir şey öğretmiyor, çünkü 
hiçbir şeyi kestirip atmıyor. Doğmacılığın tam tersi. Mağrur adam, 
ama kim mağrur değil ki? Alçakgönüllü görülenler büsbütün mağrur 
değiller mi? Her satırında Ben, Kendim diye konuşuyor, ama Ben, 
Kendim demeden hangi bilgiye varılabilir? Haydi, bırakın Allah 
aşkına hocam, filozofun, metafizikçinin bundan iyisi görülmemiş.
(Mme. du Deffand)

  - Montaigne, o tanrı gibi adam, 16. yüzyılın karanlıktan içinde tek 
başına diri ve tertemiz bir ışık saçmış; dehası ancak zamanımızda, 
gerçek ve felsefi düşünce boşinançların, geriliklerin yerini alınca 
anlaşıldı. (Grimm)

  - Montaine'in düşünceleri yanlış, ama güzel. (Malebranche)

  - Yazarların çoğunda, yazan adamı görüyorum, Montaigne'de
ise düşünen adamı. (Montesquku)

  - Çocukken babamın kitaplığından bana Dememeler çevirisinin 
perişan bir cildi kalmıştı. Yıllar sonra, kolejden çıkışımda bir cildi 
okudum ve ötekilerini arayıp buldum. Bu kitapla ne büyük haz ve 
hayranlık saatleri geçirdiğimi hatırlıyorum. Bu kitabı, yaşadığım 
başka bir hayatta yazmışım gibi geliyor o kadar candan bana, benim 
düşüncemi, benim hayat deneyimimi söylüyordu. (Emerson)

  - Montaigne amma da düşünce çalmış benden! (Beranger)

  - Montaigne ölüyor: Kitabını tabutunun üstüne koyuyorlar; 
cenazesinde yakını olarak din bilgini Charron ve manevi kızı 
Mademoiselle de Goumay var Resmen septik olarak Bayle ve Naude 
onlara katılıyor. Sonra Montaigne'e az çok bağlananlar, bir an için 
ondan zevk almış olanlar, bir an için yalnızlık sıkıntısından kurtardığı, 
kuşku duydurmak sayesinde düşündürdüğü kimseler; akraba ve komşu 
olarak Madame de Sevigne, La Fontaine; onun yaptığını yapmaya 
özenip onu taklit etmeyi onur bilenler: La Bruyere, Montesquieu, 
Jean-Jacques Rousseau; ortada tek başına Voltaire; daha az önemli 
kimseler, karmakarışık: Saint-Evremond, Chaulieu, Garat... Daha 
arkada çağdaşlarımız ve belki hepimiz. Ne büyük bir cenaze alayı. Bir 
insanın Ben'i için bundan daha fazla umulabilir mi? Peki ama, ne 
yapıyorlar bu cenaze alayında? Tören gereğince hüngür hüngür 
ağlayan Mademoiselle de Gournay den başka herkes konuşuyor: 
Ölenden, onun sevimli taraflarından, hayata bu kadar karışan 
felsefesinden sözediyorlar. Herkes kendi kendinden sözediyor. Onunla 
herkesin ortak olduğu taraflar ortaya konuyor. Kimse ona olan 
borcunu unutmuyor; her düşünce onun bir yankısı gibi... Korkarım bu 
alayda dua eden tek adam Pascaldır. (Sainte-Beuve)

  - Montaigne'i sevmek kendini sevmek, kendini her şeye tercih 
etmektir. Montaigne'i sevmek yalnız gerçeği değil, doğruluğu ve ödev 
duygusunu da yalnız kendinden yana çekmektir. Montaigne'i sevmek, 
hayatımızda hazlara, zavallı yaradılışımızın kaldıramayacağı kadar yer 
vermektir... (Brunetiere)

  - Montaigne Fransız Rönesansını bitirip Klasik çağı haber veriyor. 
(Lanson)

  - Pilatus'un, devirler boyunca yankısı çınlayan korkunç sorusu 
karşısında Montaigne, daha insanca, daha din dışı, başka bir anlamda 
İsa'nın tanrıca cevabını vermiş oluyor:

  «Gerçek nedir?»

  «Gerçek benim!,»

  Yani Montaigne gerçek olarak sahiden tanıyabileceği tek şeyin 
kendisi olduğuna inanıyor. Onu kendinden sözetmeye götüren budur 
çünkü kendini bilmeyi ayrıca her şeyden daha önemli sayıyor. 
İnsanların ve her şeyin yüzünden maskeyi kaldırmalı, diyor. 
Maskesini atmak için kendini anlatıyor. Maske insanın kendinden çok 
ülkesine ve devrine ait olduğu için de insanlar maske yüzünden 
birbirinden ayrılıyor. Böylece, maskesini gerçekten atan insanda 
hemen kendi benzerimizi buluyoruz. (Andre Gide)

  OKUYUCUYA

  Okuyucu, bu kitapta yalan dolan yok. Sana baştan söyleyeyim ki, 
ben burada yakınlarım ve kendim dışında hiçbir amaç gütmedim. Sana 
hizmet etmek yahut kendime ün sağlamak hiç aklımdan geçmedi; 
böyle bir amaç peşinde koşmaya gücüm yetmez. Bu kitabı yakınlarım 
için bir kolaylık olsun diye yazdım. İstedim ki beni kaybedecekleri 
zaman (ki pek yakındır) hakkımda bildikleri, daha ayrıntılı ve daha 
canlı olsun. Kendimi herkese beğendirmek niyetinde olsaydım, özenir, 
bezenir, en gösterişli halimle ortaya çıkardım. Kitabımda sade, doğal 
ve her günkü halimle, özentisiz bezentisiz görünmek isterim, çünkü 
ben kendimi olduğum gibi anlatıyorum. Burada kusurlarım, nasıl bir 
adam olduğum, edebin, terbiyenin izin verdiği ölçüde, açık  olarak 
görülecektir. Hala ilk doğa kanunlarının rahat serbestliği içinde 
yaşadıkları söylenen insanlar arasında olsaydım, emin ol ki kendimi 
tastamam ve çırılçıplak da gösterirdim. Kısacası, okuyucu, kitabımım 
özü benim: Boş zamanlarını bu kadar sudan ve anlamsız bir konuya 
harcaman akıl karı olmaz. Haydi uğurlar olsun. 
(Montaigne 1 Mart 1580)

  KENDİSİ

  ... Boyum ortanın biraz altında, bedenim sağlam yapılı ve toplucadır 
yüzüm şişman değil, dolgundur; tabiatım, neşe ile hüzün arasında, 
oldukça ateşli ve sıcakkanlıdır... Sağlığım, ta genç yaşımdan beri 
düzgündür: Hastalığa tutulduğum azdır.

  İşte ben böyle idim; kendimi, kırk yaşımı aşıp ihtiyarlığın yolunu
tuttuğum şu andaki halimle anlatmıyorum:

  Minutatim vires et robur adultum

  Frangit et in partem pejorem liquitur oetas (Lucretius) 

  Yıllar için için aşındırır

  Olgunluk çağına varmış güçleri

  Bundan sonraki halim ancak yarım bir varlık olacak; ben artık o ben 
olmayacağım. Gün geçtikçe kendimden ayrılıyor, uzaklaşıyorum.

  Singula de nobis anni proedandur euntes (Horatius)

  Bir şey koparır bizden, yıllar, akıp giderken. (Kitap 2, bölüm 17)
 
  DENEMELERİN KONUSU

  Başkaları insanoğlunu yetiştiredursun ben onu anlatıyorum ve 
kendimde, pek kötü yetişmiş bir örneğine gösteriyorum. Bu örneği 
yeniden biçim vermek elimde olsaydı onu elbet olduğundan çok başka 
türlü yapardım. Bir kez yapılmış artık. Şunu söyleyeyim ki, kendimi 
anlatırken söylediklerim değişik ve değişken olmakla beraber hiç 
gerçeğe aykırı değildir. Dünya durmayan bir salıncaktır: Orada her şey 
toprak, Kafkas'ın kayalıkları, Mısır'ın piramitleri, hem çevresiyle 
birlikte, hem de kendi kendine sallanır. Durmanın kendisi bile daha 
ağır bir sallantıdan başka bir şey değildir. Konumu (kendimi) hep aynı 
halde bulundurmak elimde değil. Doğal bir sarhoşlukla, salına serpile 
yürüyüp gidiyor. Onu belli bir noktada, canımın istediği bir andaki 
haliyle alıyorum. Duruşu değil, geçişi anlatıyorum: Fakat yaştan yaşa, 
yahut halkın dediği gibi «yedi yıldan yedi yıla» geçişi değil, günden 
güne, dakikadan dakikaya geçişi. Hikayemi saati saatine yazmam 
gerekiyor. Az sonra değişebilirim. Yalnız halim değil, amacım da 
değişebilir. Benim yaptığım, değişen ve birbirine benzemeyen olaylar, 
kararsız ve bazen çelişmeli düşünceleri yazıya dökmektir. Acaba 
benliğim mi değişiyor, yoksa aynı konulan ayrı koşullara ve ayrı 
bakımlara göre mi ele alıyorum? Her ne hal ise, kendi kendimden 
ayrıldığım oluyor. Fakat Demades'in dediği gibi, doğrudan hiç 
ayrılmıyorum. Ruhum bir yerde durabilseydi, kendimi denemekle 
kalmaz, bir karara varırdım: Ruhum sürekli bir arayış ve oluş içinde.
Anlattığım hayat basit ve gösterişsiz; zararı yok. Bütün ahlak felsefesi 
sıradan ve kendi halinde bir hayata da girebilir, daha zengin, gösterişli 
bir hayata da: Her insanda, insanlığın bütün halleri vardır.		                    
(Kitap 3, bölüm 2)

  Olgun bir okuyucu çok kez başkasının yazdıklarında yazarın 
düşünmediği güzellikler bulur, okuduklarına daha zengin anlamlar ve 
renkler kazandırır. (Kitap 1, bölüm 26)

  Başkalarının bilgisiyle bilgin olabilsek bile, ancak kendi aklımızla 
akıllı olabiliriz. (Kitap 1, bölüm 24)
 
  KENDİMİZİ TANIMAK

  Plinius'un dediği gibi, herkes kendisi için bir derstir elverir ki insan 
kendini yakından görmesini bilsin. Benim yaptığım, bildiklerimi 
söylemek değil, kendimi öğrenmektir; başkasına değil kendime ders 
veriyorum. Ama bunları başkalarına da anlatmakla kötü bir iş 
yapmıyorum: Bana yararı olan bu işin belki başkasına da yararı 
olabilir. Zaten benim bir şeye dokunduğum yok. Yalnız kendimle 
uğraşıyorum; delilik ediyorum, bundan zarar görecek başkası değil, 
benim; çünkü bu öyle bir delilik ki bende başlayıp bende bitiyor, 
hiçbir kötülüğe yol açmıyor. Eskilerden yalnız iki üçünün bu işi 
denediğini söylerler; ama onların, yalnız adlarını bildiğimiz için 
benim yaptığımın tıpkısını yapıp yapmadıklarını söyleyemeyiz. 
Ruhumuzun ele avuca sığmayan akışını gözlemek, onun karanlık 
derinliklerine kadar inmek, türlü hallerindeki bunca incelikleri 
ayırdedip yazmak sanıldığından çok daha zahmetli bir iştir. Sonra bir 
taraftan bu işin o kadar başka, o kadar garip bir zevki de var ki insanı 
dünya işlerinden, hem de en değerli dünya işlerinden çekip alıyor. 
Birkaç yıldır düşüncelerimin kendimden başka amacı yok; yalnız 
kendimi sorguya çekiyor ve inceliyorum.
 
  Başka bir şeyi incelediğim de oluyor ama, onu da hemen kendime 
çekiyor, daha doğrusu, kendime mal ediyorum; daha az yararı olan 
öteki bilimlerde olduğu gibi, bu bilimde öğrendiklerimi başkalarına 
bildiriyorsam, bunda hiçbir kötülük görmüyorum. Şunu da söyleyeyim 
ki öğrendiklerimle hiç de yetinmiyorum. İnsanın kendini  
anlatmasından daha zor ve daha yararlı hiçbir şey yoktur. Üstelik, 
meydana çıkmak için insanın süslenmesi, kendine çekidüzen vermesi 
gerekiyor. Ben durmadan kendimi düzenliyorum, çünkü durmadan 
anlatıyorum.

  Kendinden sözetmeyi kötü görmek, yasak etmek adet olmuştur 
çünkü kendinden sözetmek her zaman kendini övmek gibi görünür 
kendini övmekse herkesin zıddına gider. Ama kendinden sözetmeyi 
yasak etmek, çocuğun burnunu silecek yerde, burnunu koparmak olur.

  İn vitium ducit culpae fuga (Horatius)

  Kusur korkusuyla suç işliyoruz.

  Bu tedbirde ben kardan çok zarar görüyorum, hatta kendimden 
sözetmek mutlaka övünmek olsa bile ben asıl amacıma bağlı kalmak 
için, kendimdeki bu hastalığı ortaya koyacak bir işten kaçınmamalıyım; 
işlediğim, hem de edindiğim bu kusuru gizlememeliyim. Ama, bana 
sorarsanız, birçokları içip sarhoş oluyor diye, şarabı yasak etmek 
yanlıştır fazla kaçırılan şeyler hep iyi şeylerdir. Kendinden sözetmenin 
kötü sayılması bence yalnız, halkın düşeceği kaba hatalardan ötürüdür. 
Bu türlü kurallar budalalara vurulan dizginlerdir: Ne azizler -ki 
kendilerinden pekala sözederler-, ne filozoflar, ne bilginler bu kuralları 
dinler; onlara hiç benzememekle birlikte ben de bu kuralları 
dinlemiyorum. Onların ereği kendilerini anlatmak değildir, ama sırası 
gelince de kendilerini uluorta göstermekten çekinmezler. Sokrates 
kendinden sözettiği kadar neden sözeder? Hep müritlerini de 
kendilerinden sözetmeye, kitaplardan öğrendiklerini değil içlerinde olup 
bitenleri anlatmaya dürtüklemez mi? Tanrıya ve rahibe kendimizden 
sözetmiyor muyuz? Protestan komşularımız bunu halkın gözü önünde 
yapıyorlar. Diyeceksiniz ki, onlara yalnız kötü taraflarımızı anlatırız. 
Ama bu, her şeyi söylüyoruz demektir; çünkü iyi tarafımız da bütün 
günahlardan arınmış değildir.

  Benim mesleğim, sanatım yaşamaktır. Bana hayatımı duyduğum, 
gördüğüm ve yaşadığım gibi anlatmamı yasak edenler mimara da 
desinler ki, sen binalardan kendine göre değil başkasına göre, kendi 
bilginle değil başkasının bilgisiyle sözedeceksin. Kimse sormadan 
kendi değerlerini ortaya koymak bir övünme ise niçin Cicero 
Hortentius'un, Hortentius Cicero'nun söz güzelliğini öne sürüyor? 
Bana diyebilirler ki: Kendini kuru sözle değil işle ve eserle anlat. Ben 
her şeyden önce düşüncelerimi anlatıyorum, bunlarsa ün ve eser haline 
gelemeyecek kadar belirsiz şeyler: Onları söz haline getirmekte bile 
güçlük çekiyorum. Birçok olgun ve değerli insanlar herhangi bir iş 
görmekten kaçınmışlardır. Yaptığımız işler kendimizden çok 
rastlantıların eseridir: Bu işler kendi özlerini belli ederler; beni ise 
ancak şöyle böyle, belli belirsiz, parça parça gösterebilirler.
Ben kendimi olduğum gibi gösteriyorum: Öyle bir beden yapısı 
koyuyorum ki ortaya bir bakışta damarları, kasları, her şeyi yerli 
yerinde görüyorsunuz.

  Öksürük, sararma, yahut yürek çarpması yalnız bedenin bir kısmını, 
onu da şöyle böyle, gösterebilir. Ben yaptıklarımı değil, kendimi, öz 
benliğimi anlatıyorum.

  Bence insan ne olduğunu bilmekte dikkatli olmalı; iyi tarafını da, 
kötü tarafını da aynı titizlikle ortaya çıkarmalıdır. Eğer ben kendimi 
iyi ve olgun görseydim, bunu bağıra bağıra söylerdim. Kendimi 
olduğumdan az göstermek, alçakgönüllülük değil, budalalıktır; 
kendine değerinden az paha biçmek korkaklıktır, pısırıklıktır. 
Aristoteles'e göre, hiçbir iyilik sahtelikle bir arada gitmez; doğru 
hiçbir zaman yanlışa yer vermez. Kendini olduğundan fazla göstermek 
de, çoğu kez gururdan değil budalalıktandır. Bence bu kendini 
beğenme illetinin esası, kendinden pek fazla hoşlanmak, kendi 
kendine hayasızca aşık olmaktır. Bunun en iyi çaresi, kendinden 
sözetmeyi yasaklayan ve böylece bizi kendimiz üzerinde düşünmekten 
büsbütün alıkoyanların dediklerinin tam tersini yapmaktır. Gurur 
insanın düşüncesidir; söze dökülen onun pek küçük bir parçasıdır.
Bu adamlar öyle sanıyorlar ki insanın kendi üzerinde durması, 
kendinden hoşlanması, hep kendisiyle uğraşması kendine fazla düşkün 
olması demektir. Oysaki aşırı benciller kendilerini pek üstünkörü 
bilenler, kendilerinden önce işlerine bakanlardır. Onlara göre kendi 
kendisiyle başbaşa kalmak, sırtüstü yatıp vakit öldürmektir; ruhunu 
zenginleştirmeye, kendini adam etmeye çalışmak boş hayaller 
kurmaktır. Sanki kendimiz bizden ayrı, bize yabancı birisiymiş gibi. 
Kendinden aşağıya bakıp da kendi kafasına hayran olan adam, 
kendinden yukarıya, geçmiş yüzyıllara gözlerini kaldırsın; o zaman 
yüzlerce devin ayakları altında kalacak ve burnu kırılacaktır. Kendi 
mertliğiyle övünüp böbürleniyorsa, onu çok geride bırakan Scipion'un, 
Epaminondas'ın, bunca orduların ve ulusların hayatlarını hatırlasın. 
İnsan kendindeki eksik ve cılız değerleri, üstelik insan hayatının 
hiçliğini hesaba katarak düşünecek olursa, hiçbir değeriyle övünmeye 
kalkışmaz. Yalnız Sokrates, tanrısının dediğine uyup kendini 
gerçekten tanımasını ve küçük görmesini bildiği için Bilge adını 
almaya hak kazanmıştır. Kendini böylesine tanıyan adam istediği 
kadar kendinden sözetsin. (Kitap 2, bölüm 6)
 
  NASIL YAZMALI

  Yazarken kitapları bir yana bırakır, aklımdan çıkarırım; kendi 
gidişimi aksatırlar diye. Gerçekten de iyi yazarlar üstüme fena abanır, 
yüreksiz ederler beni. Hani bir ressam varmış, kötü horoz resimleri 
yapar ve uşaklarına, dükkana hiç canlı horoz sokmamalarını sıkı sıkı 
tembih edermiş, ben de öyle. Hatta çalgıcı Antigenides'in bulduğu 
çare benim daha işime gelirdi: Bir şey çalacağı zaman, kendinden 
önce ve sonra halka doyasıya kötü şarkılar dinletirmiş. Böyle derim de 
Plutarkhos'tan kolay kolay ayrılamam. O kadar dünyayı içine almış ki 
bu adam, ne yapsanız, hangi olmayacak konuyu ele alsanız bir taraftan 
gelir işinize karışır ve size türlü zenginlikler, güzelliklerle dolu cömert 
bir el uzatır. Kendini her gelene bu kadar kolayca yağma ettirmesi 
bayağı gücüme gidiyor. Şöyle biraz tuttunuz mu, kolu kanadı elinizde 
kalıyor.

  Ben gönlümce yazabilmek için evime çekiliyorum. Kimsenin bana el 
uzatamayacağı, söz edemeyeceği yabancı bir ülkede oturuyorum. Öyle 
bir yer ki tanıdığım hiç kimse okuduğu duanın Latince'sini bilmez, 
hele Fransızca'sını hiç anlamaz. Başka yerde yazsam daha iyi 
yazardım, ama yazdığım şey daha az benim olurdu. Oysaki benim 
yazımda asıl aradığım tam anlamıyla kendimin olmasıdır. Ben 
yazarken rastgele gittiğim için bol bol hatalara düşerim. Bunları 
pekala düzeltebilirdim. Ama o zaman, benim adetim, malım olmuş 
kusurları düzeltmekle kendi kendimi yanlış tanıtmış olurdum. Bana 
dediler mi, yahut ben kendi kendime dedim mi ki: «Sen kaba kaba 
benzetmeler yapıyorsun; bu sözcük Gaskonya kokuyor; bu sözün 
tehlikeli (Ben Fransa sokaklarında söylenen hiçbir sözden kaçmam; 
gramer adına kullanılan dile çatanlar benimle alay ederler); bak şu 
cahilce söze; akla aykırı laf ediyorsun; fazla ileri gidiyorsun; sen 
boyuna kendinle oynuyorsun, sahiden söylediğini de herkes 
yalancıktan sanacak.» «- Doğru, derim; ama ben dikkatsizlikten gelen 
hatalarımı düzeltsem bile, bende adet haline gelmiş olanları 
düzeltemem. Ben hep böyle konuşmuyor muyum? Her yerde böyle çiğ 
çiğ göstermiyor muyum kendimi? Sorun yok. Yazarken aradığım da 
bu zaten. Herkes kitabımda beni, bende kitabımı görsün.» 
(Kitap 3, bölüm V)

  Odysseus'un dertlerini inceleyip kendi dertlerini bilmeyen dil 
bilginleriyle, çalgılarını akort etmesini bilip de yaşayışlarını akort 
etmesini bilmeyen müzikçilerle, adaletten sözetmeyi öğrenip adaleti 
uygulamayanlarla alay edermiş kral Dionysius. (Kitap 1, bölüm 25)
 
  HAYAT VE FELSEFE

  Çok gariptir; çağımızda işler o hale geldi ki felsefe, anlayışlı insanlar 
arasında bile, ne teorik ne pratik hiçbir yararı ve değeri olmayan boş 
ve kuru bir laf olup kaldı. Bence bunun nedeni, felsefenin ana 
yollarını sarmış olan safsatalardır. Felsefeyi, çocuklar için ulaşılmaz, 
asık suratlı, çatık kaşlı ve belalı göstermek büyük bir hatadır. Onun 
yüzüne bu sahte, bu kaskatı bu çirkin maskeyi kim takmış? O ki hep 
bayram ve hoş zaman içinde yaşamayı emreder bize. Gamlı ve buz 
gibi soğuk bir yüz içimizde felsefenin barınamadığını gösterir.
Felsefeyi barındıran ruh, kendi sağlığıyla bedeni de sağlam etmeli. 
Huzur ve rahatın ışığı ta dışardan görünmelidir. Dış varlığı kendi 
kalıbına uydurmalı ve böylece ona sevimli bir gurur, hareketli ve 
neşeli bir tavır, memnun ve güleryüzlü bir hal vermelidir. Bilgeliğin 
en açık görüntüsü, sürekli bir sevinçtir. Onun durumu, aydan daha 
yukarda olan şeylerin durumu gibidir. Hem de rahat. Müritlerini 
çamur ve kir içinde yaşatan felsefe değil, Barocco ve 
Baralipton'culardır. (Skolastikte bazı önerme türleriyle ilgili uydurma 
sözcükler.) Onlar felsefenin yalnız adını duymuşlardır. Yoksa nasıl 
olur? Felsefe ruhun fırtınalarını dindirmeyi, açlığı ve hastalığı gülerek 
karşılamayı, birtakım uydurma müneccim işaretleriyle değil, doğal ve 
somut yollarla öğretmeye çalışır. Felsefenin amacı erdemdir; bu 
erdem de, medresenin söylediği gibi, sarp, yalçın ve çıkılmaz bir 
dağın başına dikilmiş değildir. Ona yaklaşanlar, tersine güzel, 
bereketli ve çiçekli bir ova içinde görürler onu. Orada erdem yine her 
şeyden yüksektedir; fakat yerini bilen olunca, ona gölgeli, çimenli, 
güzel kokulu yollardan, güle söyleye, göklerin kubbesi gibi rahat ve 
dümdüz bir inişle varılabilir. Bazıları bu yüksek, bu güzel, bu zafer 
sevinci dolu, aşk dolu, tadına doyulmaz, yiğitliğine ulaşılmaz erdemin, 
tatsızlığa, rahatsızlığa, korkuya, zorbalığa açıkça ve amansızca 
düşman olan, kendine doğayı kılavuz, mutluluğu ve zevki eş bilen 
erdemin semtine uğramadıkları için gitmişler, güçsüzlüklerine uygun 
olarak, böyle kasvetli, titiz, somurtkan, eli sopalı, asık suratlı, 
anlamsız bir erdem örneği tasarlamışlar ve onu, insanları korkutmaya 
mahsus bir umacı gibi, dünyadan uzak bir kayalığın üstüne, 
dikenlikler arasına koymuşlar...

  Gerçek erdem zengin, kudretli ve bilgili olmasını, mis kokulu 
yataklarda yatmasını bilir. Hayatı sever; güzelliği de, şanı ve onun da, 
sağlığı da sever. Fakat onun öz be öz işi, bu nimetler ölçü ile 
kullanmasını ve yiğitçe bırakıp gitmesini bilmektir: Çetinliğinden çok 
daha fazla büyüklüğü olan bir iş, ki onsuz her hayat bozuk, karışık ve 
şekilsizdir ve bu yüzden tehlikeli engeller, dikenlikler ve ejderhalarla 
dolmaya elverişlidir. Eğer eğitilecek genç, acayip yaratılışlı olur da 
güzel bir yolculuk hikayesi, yahut anlayabileceği bir felsefe konusu 
yerine masal dinlemeyi yeğ tutarsa, arkadaşlarının genç dinç 
yüreklerini coşturan davullar çalındığı zaman o, kendisini hokkabaz 
oyunlarına çağıran arkadaşının yanına giderse, bir savaştan toz 
toprağa ve zafere bürünüp dönmeyi, top oyunundan yahut balodan bir 
armağanla dönmekten daha hoş ve daha çekici bulmazsa, bu genç için 
bir tek çare görüyorum: Eğitmeni onu daha çocukken, kimseye 
duyurmadan boğar; yahut da bu gence, bir düka'nın oğlu bile olsa 
herhangi bir şehirde pastacılık yaptırılır. Platon der ki, çocuklara 
babalarının yeteneklerine göre değil, kendi yeteneklerine göre meslek 
bulmak gerekir.

  Mademki asıl felsefe bize yaşamayı öğreten felsefedir ve mademki 
çocuğun da öbür yaştakiler gibi, ondan alacak olduğu dersler vardır, 
niçin çocuğa felsefe öğretilemezmiş:

  Udum et molle lutum est; nunc properandus, et acri Fingendus sine 
fine rota (Persius)

  Çamur yumuşak ve ıslak; çabuk, çabuk olalım. Durmadan dönen 
çark biçim versin ona.

  Bize yaşamayı ömür geçtikten sonra öğretiyorlar. Cicero dermiş ki, 
iki insan hayatı yaşayacak olsam bile, lirik şairleri incelemeye zaman 
harcamam. Bence bu dırdırcılar daha hazin bir şekilde yararsızdır. 
Çocuğumuzun o kadar yitirecek zamanı yoktur: Pedagogların elinde 
ancak hayatının ilk on beş, on altı yılını geçirebilir: Geri kalan zaman 
hayatındır. Bu kadar kısa bir zamanı zorunlu bilgilere verelim; üst 
yanı emek israfıdır. Hayatımızın işine yaramayan bütün bu çetrefil 
diyalektik oyunlarını kaldırıp atın; iyi seçmesini ve iyi açıklamasını 
bilmek koşuluyla basit felsefe konuları alın: Bunlar Boccacio'nun 
masalından daha kolay anlaşılır. Bir çocuk buları sütnineye verildiği 
andan itibaren okuma yazmadan çok daha kolay öğrenebilir. 

  Felsefenin insanlara, yaşamaya başlarken de, ölüme doğru giderken 
de söyleyecekleri vardır. (Kitap 1, bölüm 26)

  YASALAR ÜSTÜNE

  Yasalar doğru oldukları için değil yasa oldukları için yürürlükte 
kalırlar. Kendilerini dinletmeleri akıl dışı bir güçten gelir, başka bir 
şeyden değil. Mistik olmak işlerine gelir. Yasa koyanlar da çok kez 
budala, ya da eşitlik korkusuyla haksızlığa düşen kimselerdir. Nasıl 
olursa olsunlar, insandırlar sonunda, her yaptıkları şey ister istemez 
sudan ve değişkendir. 

  Yasalardan daha çok, daha ağır, daha geniş haksızlıklara yol açan ne 
vardır? (Kitap 3, bölüm 13)

  Bir filozofu çiftleşirken yakalayıp, ne yapıyorsun diye sormuşlar: Bir 
insan ekiyorum diye cevap vermiş serinkanlılıkla ve hiç utanmadan. 
Sarmısak ekerken görülmekle bu işi yaparken görülmek arasında 
ayrım yokmuş onun için. (Kitap 2, bölüm 12)
 
  BİLGİ VE DÜŞÜNCE

  Öğrenimden kazancımız daha iyi ve daha akıllı olmaktır. Epiharmus 
(Pythagoras okulundan bir filozof.) der ki, insan düşünce ile görür ve 
duyar; her şeyden yararlanan her şeyi düzene sokan, başa geçip 
yöneten düşüncedir; geri kalan her şey kör, sağır ve cansızdır. Şu 
kesin ki çocuğa kendiliğinden bir şey yapmak özgürlüğünü 
vermemekle onu korkak bir köle durumuna sokuyoruz. Retorika ve 
gramer üstüne, Cicero'nun şu veya bu cümlesi üstüne öğrencisinin ne 
düşündüğünü kim sormuştur? Bunları Tanrı sözü gibi belleğimize 
basmakalıp yapıştırırlar; harfler ve sözcükler, anlatılan şeyin kendisi 
haline gelir. Ezber bilmek, bilmek değildir; belleğimize emanet edilen 
her şeyi saklamaktır. İnsan, kendiliğinden bildiği her şeyi ustasına 
bakmadan, kitaptaki yerini aramadan, istediği gibi kullanır. Tümüyle 
kitaptan bir bilgi ne sıkıcı bilgidir! Böyle bir bilgi bir süs olarak 
kullanılsın: Ama temel olarak değil. Nitekim Platon, gerçek felsefenin 
sağlam irade, inanç ve dürüstlük, amaçları başka olan öteki 
bilimlerinse yalnızca süs olduğunu söyler. (Kitap 1, bölüm 26)

  YAŞAMAK VE ÇALIŞMAK

  Doğa bir ana gibi davranmış bize: İstemiş ki ihtiyaçlarımızı 
gidermek zevkli bir iş de olsun üstelik: Aklımızın istediği şey, 
iştahımızın da aradığı şey olsun: Onun kurallarını bozmaya hakkımız 
yok.

  Caesar'ın ve İskender'in, en büyük işleri başarırken, doğal ve budan 
ötürü gerekli ve akla uygun zevkleri bol bol tattıklarını görünce, buna 
ruhu gevşemek demem; tersine, o zor işleri ve yorucu düşünceleri dinç 
bir yürekle günlük hayatın bir parçası haline sokmak, ruhu 
sağlamlaştırmaktır derim. Zevklerin gündelik zaferlerini olağanüstü iş 
saymışlarsa bilge adamlarmış. Biz pek şaşkın varlıklarız: Filanca 
hayatını işsiz güçsüz geçirdi, deriz; bugün hiçbir şey yapmadım, deriz 
-Bir şey yapmadım ne demek? Yaşadınız ya! Bu sizin yalnız başlıca 
işiniz değil, en parlak, en onurlu işinizdir: Bana büyük işler çevirmek 
olanağını verselerdi, neler yapmaya gücüm olduğunu gösterirdim, 
deriz. Önce siz kendi hayatınızı düşünmeyi, çevirmeyi bildiniz mi? 
Bildinizse bütün işlerin en büyüğünü görmek için büyük fırsatlara 
ihtiyaç yoktur hangi mevkide olursa olsun, perde arkasında da, perde 
önünde de insan kendini gösterir. Bizim işimiz kitap doldurmak değil, 
ahlakımızı yapmaktır; savaşmak ülke kazanmak değil, yaşayışımıza 
dirlik düzenlik getirmektir; En büyük en onurlu eserimiz doğru dürüst 
yaşamaktır. Geri kalan her şey, başa geçmek, para yapmak, binalar 
kurmak, nihayet ufak tefek eklentiler, yollardır. Bir komutanın, az 
sonra hücum edecek olduğu bir kalenin eteğinde dostlarıyla tümüyle 
serbest ve rahatça, kaygısızca sohbete dalması, Brutus'un herkesin 
kendisine ve Roma'nın özgürlüğüne karşı pusu kurduğu bir sırada 
gece dolaşmalarından birkaç saat çalarak tam bir sessizlik içinde 
Polybius'u okuyup notlar yazması ne güzel bir şey! Düşündükçe içim 
açılır. Ancak küçük ruhlar işlerin ağırlığı altında ezilir; onlardan 
sıyrılmayı, bir yerde durup yeniden başlamayı bilmezler.

  O fortes pejoraque passi

  Mecum saepe viri, nunc vino pellite curas; 

  Cras ingens iterabimus aequor. (Horatius)

  Ey benimle bunca çetin işler görmüş yiğitler, 

  Bugün, dertlerinizi şarapla giderin

  Yarın engin denize açılacağız. (Kitap 3, bölüm 13)
 
  RUH VE BEDEN

  Güzellik, insanlar arasında, çok tutulan bir şeydir. Aramızda ilk 
anlaşma onunla başlar. İnsan ne kadar vahşi, ne kadar kötü yaratılışlı 
olursa olsun onun büyüsüne kapılmaktan kendini alamaz. Bedenin 
varlığımızdaki payı ve değeri büyüktür. Bu bakımdan onun yapısına 
ve düzenine verilen önem pek yerindedir. İki temel taşımızı (ruh ve 
bedeni) birbirinden ayırmak, koparmak isteyenler yanılıyorlar tam 
tersine onları çiftleştirmek, birleştirmek gerek. Ruhtan istenecek şey 
bir köşeye çekilmek, kendi kendine düşünmek, bedeni hor görüp 
kendi başına bırakmak değil (Hoş, bunu ancak sahte bir çeşit 
maymunlukla yapabilir ya), ona bağlanmak, onu kucaklamak, sevmek, 
ona arkadaşlık ve kılavuzluk etmek, öğüt vermek, yanlış yola saptığı 
zaman geri çevirmek, kısacası onunla evlenmek, ona gerçekten bir 
koca olmaktır. Ta ki ikisinin hareketleri arasında başkalık ve karşıtlık 
değil, uygunluk ve benzerlik olsun.
 
  İNSAN VE ÖTESİ

  Kendini beğenmek insanın özünde, yaratılışında olan bir hastalıktır. 
İnsan yaratıkların en zavallısı, en cılızıdır öyleyken en mağruru da 
odur. Şurada, dünyanın çamuru ve pisliği içinde oturduğunu, evrenin 
en kötü, en ölü, en aşağı katında, göklerin kubbesinden en uzakta, üç 
cinsten yaratıkların en kötü haldekileriyle birlikte, dünya evinin en alt 
katına bağlı ve çakılı olduğunu bilir, görür ve yine hayaliyle, aydan 
yukarılara çıkıp gökleri ayaklarımın altına indirmek sevdasıyla yaşar. 
Aynı hayal gücüyle kendini tanrıyla bir görür; kendisine tanrısal 
özellikler verir; kendini öteki yaratıklar sürüsünden ayırıp kenara 
çeker, arkadaşları, yoldaşı olan varlıklara yukardan bakar; her birine 
uygun gördüğü ölçüde güçler ve yetenekler dağıtır.

  Biz insanlar öteki yaratıkların ne üstünde ne altındayız. Bilge der ki, 
göklerin altındaki her şey, aynı yasanın ve aynı yazgının 
buyruğundadır.

  Indupedita suis fatalibus omnia vinclis. (Lucretius)

  Her şey, kırılmaz zincirleriyle bağlı yazgının.

  Bazı ayrılıklar, düzeyler ve dereceler vardır; ama her şeyde aynı 
doğanın yüzü görülür.

  Res quoeque suo ritu procedit, et ommes 

  Foedere naturae certo discrimina servant (Lucretius)

  Her şey kendine göre gelişir ve hepsi 

  Sürdürür doğa düzeninin ayrılıklarını. (Kitap 11, bölüm 12)
 
  EVİNİ KORUMA

  Bunca bekçili, silahlı evler yok oldu gitti de benimki niçin duruyor? 
Anlaşılan, diyorum, o evler bekçili, silahlı oldukları için yok olup 
gittiler. Korunmak saldırana hem istek veriyor, hem de hak 
kazandırıyor: Her korunma savaşçı bir kılığa girer ister istemez.
(Kitap 2, bölüm 15)

  Bilinecek, bilinince de daha fazla hatırı sayılacak diye iyi adam olan, 
insanların kulağına gitmesi koşuluyla iyilik eden kişi, kendisinden 
fazla yarar sağlanabilecek bir insan değildir. (Kitap 2, bölüm 16)

  AŞK ÜSTÜNE

  Kitapları bir yana bırakır da dobra dobra konuşursak, aşk dediğimiz 
şey, arzulanan bir varlıkta bulacağımız tada susamaktan başka bir şey 
değildir, gibi geliyor bana. Venüs'ün bize verdiği şey sonunda bir 
boşalma hazzı değil mi? Tıpkı doğanın başka taraflarımızın 
boşalmasına kattığı haz gibi. Bu haz ölçüsüzlük yahut hayasızlık 
yüzünden kötülük haline geliyor. Sokrates'e göre aşk, güzelliğin 
aracılığıyla çoğalma arzusudur. Ama nedir, bu hazzın insana verdiği o 
acayip gıdıklama, Zenon'u, Kratippos'u düşürdüğü o delice, budalaca, 
saçma sapan haller, bizi sürüklediği o uygunsuz azgınlık, aşkın en tatlı 
anında o alev saçan, kudurmuş, zalim surat, sonra nedir o birden 
kabarıp böbürlenme, bu kadar çılgınca bir işin içinde o ciddileşip 
kendinden geçme? Hem ne diye hazlarımızla pisliklerimizi sarmaş 
dolaş edip hep bir yere koymuşlar? Ne diye insan hazzın son 
kertesinde acı çeker gibi, ölecek gibi inlemekli oluyor? Bunlara 
bakınca, Platon'un dediği gibi, tanrıların insanı kendilerine oyuncak 
diye yarattıklarına inanasım geliyor. İnsanların bu en bulanık, en 
karışık işinin en ortak işleri olması da doğanın bir cilvesidir, diyorum. 
Böylelikle bizi denkleştirmek, akıllılarla delileri, insanlarla hayvanları
birleştirmek istemiş. İnsanların en ağırbaşlısını o bilinen hal içinde bir 
düşündüm mü, bütün ağırbaşlılığı bir yapmacık oluverir. Tavus 
kuşuna haddini bildiren ayaklarıdır.

  Oyun arasında ciddi düşüncelere yer vermeyenler, bir aziz heykelinin 
karşısında, önü açık diye, dua etmekten çekinenler gibidir. Biz de 
pekala hayvanlar gibi yeriz, içeriz; ama bunlar ruhumuzun göreceği 
işlere engel olmaz, bu işte hayvanlara üstünlüğümüzü gösterebiliriz. 
İşte gelgelelim öteki iş bütün düşünceleri, Platon'un bütün felsefesini 
ve ilahiyatını emri altına alır, amansız hışmıyla bizi, hem de seve seve, 
insanlığımızdan çıkartıp hayvanlaştırır. Başka her yerde az çok nazik 
olabilirsiniz; başka her iş kibarlık kurallarına uydurulabilir, ama bu 
işin hayvanca ve gülünç olmayan şekli düşünülemez bile. Bir arayın 
da bulun bakalım bu iş bilgece ve edepli bir şekilde nasıl yapılabilir? 
Büyük İskender, herkes gibi bir ölümlü olduğunu bir bu işte, bir de 
uyumada anladığını söylermiş. Uyku ruhun kötü güçlerini sarıp 
yokeder, bu iş de hepsini kaplayıp darmadağın eder. Onu sadece 
mayamızdaki bozukluğun değil, hiçliğimizin, noksanlığımızın bir 
belirtisi sayabiliriz kuşkusuz.

  Doğa bir yandan bizi bu arzuya doğru sürer, gördüğü işlerin en 
soylusunu, en yararlısını, en güzelini de ona bağlamıştır bir yandan da 
bizi bırakır, onu kötüleriz, ondan ayıp, günah diye utanır kaçarız, 
perhizi sevap sayarız. Bizi yaratan işi hayvanlık saymaktan daha 
büyük hayvanlık mı olur? Türlü ulusların dinlerinde vardıkları, 
kurban, mum yakma, oruç, adak gibi ortak taraflardan biri de cinsel 
arzunun kötülenmesidir. Onun bir cezalanması demek olan sünnet bir 
yana, bütün kanılar bu konuda birleşir. Hoş, bir bakıma insan denilen 
bu budala varlığı yaratma işini ayıplamakta, bu işe yarayan 
taraflarımızdan utanmakta pek de haksız değiliz ya... İnsanın 
doğuşunu görmekten herkes kaçar, ama ölümünü görmeye hep koşa 
koşa gideriz. İnsanı öldürmek için gün ışığında, gelmiş meydanlar 
ararız, ama onu yaratmak için karanlık köşelere gizleniriz. İnsanı 
yaparken gizlenip utanmak bir ödev, onu öldürmesini bilmekse birçok 
erdemleri içine alan bir şereftir. Biri günah, öteki sevaptır. Aristoteles 
ülkesinin bir deyimine göre birini iyileştirmenin öldürmek anlamına 
geldiğini söyler.

  Bazı uluslar yemek yerken başlarını bir örtüyle kaparlarmış. Bir 
bayan tanırım, hem de en büyüklerden bir bayan, o da aynı kafada: 
Çiğnemek hiç güzel bir hareket değilmiş, kadının zerafetine, 
güzelliğine çok zarar verirmiş. Bu bayan iştahı olduğu zaman 
herkesten kaçarmış. Başka bir adam bilirim ne başkalarını yemek 
yerken görmeye, ne de başkalarının kendini yerken görmesine 
katlanamaz. Karnını doldurmak, içini boşaltmaktan çok daha ayıp bir 
iştir. Türk padişahının ülkesinde birçok insanlar varmış ki 
başkalarından üstün sayılmak için kendilerini yemek yerken 
göstermezlermiş, haftada bir tek öğün yerlermiş, yüzlerini gözlerini 
param parça ederlermiş, kimselerle de konuşmazlarmış. Bu softalar 
demek doğayı bozdukça değerlendireceklerini, yaratılışlarını hor 
görmekle yükseleceklerini, ne kadar kötüleşirlerse, o kadar 
iyileşeceklerini sanıyorlar. Şu insan ne korkunç bir hayvan ki, kendi 
kendinden bu kadar iğreniyor, kendi zevklerini başının belası sayıyor. 
Hayatlarını gizleyen, başkalarının gözüne görünmekten kaçan insanlar 
da var. Sağlık, sevinç içinde olmak onlar için en zararlı, en belalı 
hallerdir. Değil yalnız birçok tarikatlar, birçok uluslar var ki 
doğuşlarına lanet eder, ölümlerine şükrederler. Güneşe lanet edip 
karanlıklara tapanlar bile var. Biz insanlar kendimizi kötülemeye 
gösterdiğimiz zekayı hiçbir yerde gösteremeyiz. Kafamızın, o her şeyi 
bozabilen tehlikeli aletin peşine düştüğü, öldürmeye kastettiği av 
kendi kendimizdir.

  O miseri! quorum guadia crimen habent. (Gallus)

  Ah zavallılar, sevinçlerini suç sayanlar.

  Bre zavallı insan, az mı derdin var ki kendine yeni dertler 
uyduruyorsun. Az mı kötü haldesin ki, bir de kendi kendini 
kötülemeye özeniyorsun. Ne diye yeni çirkinlikler yaratmaya 
çalışıyorsun? İçinde ve dışında zaten o kadar çirkinlikler var ki! O 
kadar rahat mısın ki rahatının yarısı sana batıyor? Doğanın seni 
zorladığı bütün yararlı işleri gördün bitirdin, işsiz güçsüz kaldın da mı 
başka işler çıkarıyorsun kendine? Sen tut, doğanın şaşmaz, hiçbir 
yerde değişmez yasalarını hor görür, sonra o senin yaptığın, bir taraflı 
acayip, uygunsuz yasalara uymaya çabala. Üstelik bu yasalar ne kadar 
özel, dar, dayanıksız, gerçeğe aykırı olursa çabaların da o ölçüde 
arıtıyor senin. Mahalle papazının sana emrettiği gündelik işlere sıkı 
sıkıya bağlanırsın; tanrının, doğanın emirleri umurunda değildir. Bak, 
bir düşün bunlar üzerinde: Bütün yaşamın böyle geçiyor. (Kitap 3, 
bölüm 5)
 
  DOSTLUK

  Dost ve dostluk dediğimiz, çokluk ruhlarımızın beraber olmasını 
sağlayan bir raslantı ya da zorunlulukla edindiğimiz ilintiler, 
yakınlıklardır. Benim anlattığım dostlukta ruhlar o kadar derinden 
uyuşmuş, karışmış kaynaşmıştır ki onları birleştiren dikişi silip 
süpürmüş ve artık bulamaz olmuşlardır. Onu (Etienne de la Boetie: 
Montaigne'in en iyi dostu. İyi yürekliliği ve bazı şiirleriyle 
tanınmıştır.) niçin sevdiğimi bana söyletmek isterlerse bunu ancak 
şöyle anlatabilirim sanıyorum: Çünkü o, o idi; ben de bendim.

  Ruhlarımız o kadar sıkı bir birliktelikle yürüdü, birbirini o kadar 
coşkun bir sevgiyle seyretti ve en gizli yanlarına kadar birbirine öyle 
açıldılar ki ben onun ruhunu benimki kadar tanımakla kalmıyor, 
kendimden çok ona güvenecek hale geliyordum.

  Öteki sıradan dostlukları buna benzetmeye kalkışmayın: Onları, hem 
de en iyilerini ben de herkes kadar bilirim. O dostluklarda insanın, eli 
dizginde yürümesi gerekir: Aradaki bağ, güvensizliğe hiç yer 
vermeyecek kadar düğümlenmiş değildir. Chilon (Eski Yunanistan'ın 
ünlü bilgelerinden biri.) dermiş ki: «Onu (dostunuzu), bir gün 
kendisinden nefret edecekmiş gibi sevin; ondan, bir gün kendisini 
sevecekmiş gibi nefret edin.» Benim anlattığım yüksek ve yalın 
dostluk için hiç yerinde olmayan bu davranış, öteki dostluklara 
uyabilir. Bunlar için, Aristoteles'in sık sık tekrarladığı şu sözü de 
kullanabiliriz: «Ey dostlarım, dünyada dost yoktur...»

  Onsuz yorgun ve bezgin sürüklenip gidiyorum: Tattığım zevkler bile, 
beni avutacak yerde ölümünün acısını daha fazla artırıyor. Biz her 
şeyde birbirimizin yarısı idik; şimdi ben onun payını çalar gibi 
oluyorum:

  Nec fas esse ulla me voluptate hic frui

  Decrevi, tantisper dum ille abest meus particeps (Terentius)

  Onunla her şeyi paylaşmak zevkinden yoksun kalınca,

  Hiçbir zevki tatmamaya karar verdim.

  Her işte onun yarısı, ikinci yarısı olmaya o kadar alışmıştım ki şimdi 
artık yarım bir varlık gibiyim.

  Illam meae si partem animae tulit 

  Maturior vis, quid moror altera, 

  Nec chanıs aeque, nec superstes 

  Integer? Ille dies utramque

  Duxit ruinam (Horatius)

  Mademki zamansız bir ölüm seni, ruhumun yarısı olan seni alıp 
götürdü, yeryüzünde varlığımın yarısından, en aziz parçasından 
yoksun yaşamakta ne anlam var? O gün ikimiz birden öldük.

  Ne yapsam, ne düşünsem onun eksikliğini duyuyorum. O da benim 
için elbette aynı şeyi duyardı. Çünkü o, diğer bütün değerlerinde 
olduğu gibi dostluk duygusunda da benden kat kat üstündü. (Kitap 1, 
bölüm 28)
 
  DOSTLUK BAĞLARI

  Karı koca arasındaki sevginin, arada bir ayrılmakla gevşeyeceğini 
sanırlar. Bence hiç de gevşemez. Tersine, fazla sürekli bir beraberlik 
bu sevgiyi soğutur, bozar. Uzaktan her kadın insana hoş gelir. Herkes 
kendi hayatından bilir ki, her gün birbirini görmenin tadı başka, ayrılıp 
kavuşmanın tadı başkadır. Ayrılıklar benim yakınlarıma sevgimi 
tazeler, ev hayatımın tadını artırır. Değişiklik, arzularımı bir o yana, 
bir bu yana sürtüp kızıştırır. Dostluğun kolları birbirimizi dünyanın bir 
ucundan bir ucuna kucaklayabilecek kadar uzundur. Hele karı koca 
dostluğunda, uzun bir iş ortaklığı dolayısıyla bizi birbirimize çekecek, 
hatırlatacak nice bağlar vardır.

  Gerçek dostluğun ne olduğunu bilirim; bildiğim için de dostumu 
kendime çekmekten çok, kendimi ona veririm. Ona iyilik etmeyi onun 
bana iyilik etmesinden daha çok istemekle kalmam; kendine her 
edeceği iyiliğin bana da iyilik olmasını isterim. Bana en büyük iyiliği 
kendine iyilik ettiği zaman etmiş olur. Bir yere gitmek ona hoş 
geliyor, yahut bir işine yarıyorsa, uzakta olması bana yanımda 
olmasından daha tatlı gelir. Kaldı ki haberleşmek olanağı varsa insan 
ayrı düşmüş de sayılmaz. Ben vaktiyle dostumdan ayrılmada yarar
bile buldum. Birbirimizden uzaklaşmakla hayatımızı daha fazla 
doldurmuş, olanaklarımızı genişletmiş oluyorduk. Başka başka 
yerlerde, o benim için yaşıyor, keyfediyordu, ben de onun için. 

  Hayatın tadını bir aradaymışız gibi çıkarıyorduk. Hatta bir aradayken 
birimizden biri işsiz kalıyordu. O kadar kaynaşmıştık ki ayrı ayrı 
yerlerde olmakla anamızdaki gönül birliği bir kat daha 
zenginleşiyordu. (Kitap 3, bölüm 9)

  DIRDIRCILAR

  Mızmız, dırdırcı insanları hiç sevmem; bu adamlar yaşamanın 
sevinçlerine yan çizer, dertlere can atar, dertlerle kaynaşırlar: Sinekler 
gibi, cilalı pırıl pırıl yerlerde tutunamaz, pürtüklü, pürüzlü yerlere 
abanır, oralarda rahat ederler; ya da sülükler gibi kara kan içer, kanla 
beslenirler. (Kitap 3, bölüm 5)

  Eğitimin insanı bozmaması yetmez, daha iyiden yana değiştirmesi 
gerekir. (Kitap 1, bölüm 25)
 
  YALNIZLIK

  Yalnız yaşamanın bir tek amacı vardır sanıyorum; o da daha başıboş, 
daha rahat yaşamak. Fakat her zaman, buna hangi yoldan varacağımızı 
pek bilmiyoruz. Çok kez insan dünya işlerini bıraktığını sanır; oysaki 
bu işlerin yolunu değiştirmekten başka bir şey yapmamıştır. Bir aileyi 
yönetmek bir devleti yönetmekten hiç de kolay değildir. Ruh nerde 
bunalırsa bunalsın, hep aynı ruhtur; ev işlerinin az önemli olmaları, 
daha az yorucu olmalarını gerektirmez. Bundan başka, saraydan ve 
pazardan el çekmekle hayatımızın baş kaygılarından kurtulmuş 
olmuyoruz.

  Ratio et prudentia curas,

  Non locus effusi late maris arbiter, aufert. (Horatlus)

  Dertlerimizi avutan akıl ve hikmettir,

  O engin denizlerin ötesindeki yerler değil

  Ülke değiştirmekle kıskançlık, cimrilik, kararsızlık, korku, tutku bizi 
bırakmaz.
 
  Et post equitem sade atra cura. (Horatius) 

  Ve keder, atımızın terkisine binip gelir.

  Onlar manastırlarda, medreselerde bile peşimizi bırakmazlar. Bizi 
onlardan ne çöller kurtarabilir, ne mağaralar, ne de bedenimize 
ettiğimiz işkenceler

  Haeret lateri letalis arundo. (Virgilius)

  Öldürücü yara bağrımızda kalır. 

  Sokrates'e birisi için, seyahat onu hiç değiştirmedi, demişler. O da: 
Çok doğal, çünkü kendisini de beraber götürmüştür, demiş.

  Quid terras alio calentes

  Sole mutamus? patria quis exul 

  Se quoque fugit? (Horatius)

  Niçin başka güneş başka toprak ararsın? 

  Yurdundan kaçmakla kendinden kaçar mısın? 

  İnsan önce içindeki sıkıntıyı dağıtmazsa yer değiştirmek daha fazla 
bunaltır onu: Nasıl ki yerine oturmuş yükler daha az engel olur 
geminin gidişine. Bir hastaya iyilikten çok kötülük edersiniz yerini 
değiştirmekle. Hastalığı azdırırsınız kımıldatmakla, nasıl ki kazıklar 
daha derine gidip sağlamlaşır sarsıp sallamakla. Onun için 
kalabalıktan kaçmak yetmez, bir yerden başka bir yere gitmekle iş 
bitmez: İçimizdeki kalabalık hallerimizden kurtulmamız, kendimizi 
kendimizden koparmamız gerek

  Rupi jam vincula dicas;

  Nam luctata canis nodum arripit; attemen illi, 

  Cum fugit, a collo trahitur pars longa catenae. (Persius)

  Kırdım diyorsun zincirlerini;

  Evet, köpek de çeker koparır zincirini,

  Kaçar o da, ama halkaları boynunda taşıyarak

  Zincirlerimizi götürürüz kendimizle birlikte; tam bir özgürlük 
değildir kavuştuğumuz; döner döner bakarız bırakıp gittiğimize; 
onunla dolu kalır düşlerimiz.

  Nisi purgatum est pectus, quae prelia nobis 

  Atque pericula tonc ingratis insinuandum? 

  Quantae conscindunt hominem cuppedinis acres 

  Sollicitum curae, quantique perinde timores? 

  Quidve superbia spurcita, ac petulantia, quantas 

  Efficiunt clades? Quid luxus desidiesque? (Lucretius)
 
  İçi arınmamışsa, neler bekler insanı,

  Kendi kendisiyle ne savaşlar eder boşuna! 

  Tutkuları içinde ne kemirici kaygılar.

  Ne korkular içinde kıvranır insan!

  Ne çöküntüler yapar bizde gurur, şehvet, 

  Öfke, gevşeklik ve tembellik!

  Kötülüğümüz içimizde bizim; içimizse kurtulamıyor kendi 
kendisinden.

  In culpa est animus qui se non efiugit unquam. (Horatius)

  Ruhun derdi içinde ve kaçamaz kendi kendinden.

  İnsanın, olanak varsa karısı, çocuğu, parası ve hele sağlığı olmalı, 
ama mutluluğunu yalnız bunlara bağlamamalı. Kendimize dükkanın 
arkasında, yalnız bizim için bağımsız bir köşe ayırıp orada gerçek 
özgürlüğümüzü, kendi sultanlığımızı kurmalıyız. Orada, yabancı 
hiçbir konuğa yer vermeksizin kendi kendimizle her gün başbaşa verip 
dertleşmeliyiz; karımız, çocuğumuz, servetimiz, adamlarımız yokmuş 
gibi konuşup gülmeliyiz. Öyle ki, hepsini yitirmek felaketine 
uğrayınca onlarsız yaşamak bizim için yeni bir şey olmasın. Kendi 
içine çevrilebilen bir ruhumuz var; kendi kendine yoldaş olabilir; 
kendi kendisiyle, çekiş dövüş, alışveriş edebilir. Yalnız kalınca sıkılır, 
ne yapacağımızı bilmez oluruz diye korkmamalıyız.

  In solis sis tibi turba locis (Tibulhıs)

  Issız yerlerde kendin için bir evren ol

  Erdem, der Antishenes, kendi kendisiyle yetinir; ne kurallara baş 
vurur, ne laflara, ne gösterişlere.

  Yapmaya alıştırıldığımız işlerden binde biri bile kendimizle 
doğrudan doğruya ilgili değil. Bakarsınız bir adam canını dişine 
takmış, kurşun yağmuru altında, yıkık bir kale duvarına tırmanıyor 
bütün hıncıyla; bir başkası, karşı tarafta, kan revan içinde, aç susuz 
savunuyor o kaleyi ölesiye: Kendileri için mi gösteriyorlar bu 
yararlığı? Uğrunda ölecekleri ve hiç görmedikleri insan belki o sırada 
kılım kıpırdatmadan keyif sürmektedir. Bakarsınız bir başkası, bitkin, 
perişan, saçı sakalı birbirine karışmış kitaplıktan çıkıyor gece 
yansından sonra: Bunca kitabı daha iyi, daha akıllı bir insan olmak 
için mi karıştırdı sanırsınız? Yok canım sen de! Ya ölecek o kitaplıkta 
ya öğretecek yarınki kuşaklara Platus'un dizelerini hangi düzenle 
kurduğunu ve falan Latince sözcüğün nasıl yazılması gerektiğini. Kim 
seve seve feda etmiyor sağlığını, canını şan şeref için? Oysa kalp bir 
paradan başka nedir ki şan şeref? Kendi ölümümüzden korkmakla 
yetinemeyiz; karılarımızın, çocuklarımızın, adamlarımızın ölümünden 
de korkmak zorundayız. Kendi işlerimizden çektiğimiz sıkıntı 
yetmiyormuş gibi komşularımızın, dostlarımızın işleriyle de dertlere 
sokar, bunaltırız kendimizi.
 
  Vah! quemquamne hominem in animum instituere, aut 

  Parare, quod sit charius quam ipse est sibi? (Terentius)

  Vah, vah! Nasıl olur da insan bir şeyi 

  Kendinden daha çok sevmeye kalkar? (Kitap 1. bölüm 39)
 
  DEVRİM

  Bir devleti hiçbir şey yenilik kadar rahatsız etmez: Değişiklik hep 
kötülüğe ve zorbalığa yol açar. Bir tek parça bozulunca düzeltilebilir: 
Her şeyin özündeki bozulma ve çürüme eğiliminin bizi ilkelerimizden 
uzaklaştırmasına da karşı koyabiliriz; ama koca toplumu yeniden 
kalıba dökmeye, bu kadar büyük bir yapının temellerini değiştirmeye 
kalkmak, düzeltecek yerde silip süpürmek, ufak tefek kusurları toptan 
bir kargaşalıkla düzeltmek, hastalıkları ölümle iyi etmek, «Devlet 
değiştirmekten çok yıkmak isteyen» (Cicero) kimselerin işidir. 
Dünyanın birden düzeleceği yoktur; ama insan kendini sıkan şey 
karşısında o kadar sabırsızdır ki, her ne pahasına olursa olsun ondan 
kurtulmak ister. Binlerce örnek de gösteriyor ki dünya böyle çabuk 
iyileşme aramaktan hep zarar görür: Durumunda genel bir iyileşme 
olmadıkça, bir an dertten kurtulması iyileşmesi demek değildir. (Kitap 
3, bölüm 9)
 
  PARİS

  Fransa'ya ne kadar kızsam Paris'e kötü gözle bakamam; 
çocukluğumdan beri yüreğim ona bağlıdır. O, benim içimde en güzel 
şeylerle bir aradadır: Sonradan başka güzel şehirler gördükçe onun 
güzelliğine daha derin bir sevgiyle bağlandım. Paris'i yalnız kendisi 
için seviyorum; yabancı süslere boğulmuş olarak değil, kendi haliyle 
seviyorum; kusurlu, belalı taraflarına varıncaya kadar her şeyi ile ve 
candan seviyorum. Beni Fransız yapan yalnız bu büyük şehirdir; 
halkıyla büyük, dünyadaki yeriyle büyük, hele türlü türlü 
rahatlıklarıyla büyük ve eşsiz olan, Fransa'nın onuru ve dünyanın en 
soylu ziynetlerinden biri sayılan bu şehirdir. Allah onu 
çatışmalarınızdan korusun. Toplu ve birleşik olduğu sürece, her 
kuvvete karşı koyabileceğinden eminim; şunu bilelim ki, bütün 
partilerin en kötüsü, onu karışıklığa sürükleyecek parti olacaktır. Paris 
için beni korkutan yalnız kendisidir; ve onun için korktuğum kadar, 
doğrusu, bu devletin hiçbir parçası için korkmam. (Kitap 3, bölüm 
9)

  ÇEVİRİ

  Jacques Amyot'ya (İlk ve büyük Fransız çeviricilerinden (1513-
1593) bizim Fransız yazarları arasında en onurlu yeri vermekte 
haksız olmadığımı sanıyorum. Yalnız anlatımının doğallığı ve 
temizliği (ki bunda bütün ötekileri aşar), bu kadar uzun bir iş üzerinde 
dayanışı, böyle çetrefil ve çetin bir yazarı büyük bir başarıyla 
çevirecek kadar derin bilgisi için değil (büyük bir başarıyla diyorum, 
çünkü kim ne derse desin, hiç Yunanca bilmememe karşın, çevirinin 
her yerinde anlamın pek düzgün ve tutarlı olduğunu görüyorum, o 
kadar ki, ya yazarın düşüncesini tam anlamış yahut da uzun bir 
uğraştan sonra Plutarkhos'un ruhunu toptan bir kavrayışla kendi 
ruhuna aşılamış ve böylece ona hiç değilse aykırı ve birbirini 
tutmayan düşünceler söyletmemiştir); Amyot'ya en çok şunun için 
minnet borcu duyuyorum ki, ülkesine hediye etmek üzere bu kadar 
değerli ve yararlı bir kitabı (Plutarkhos'un «Ünlü Adamlar»ı.) arayıp 
bulmuş. Bu kitap bizi içinde bulunduğumuz çamurdan çıkarmasaydı 
biz cahillerin hali haraptı: Onun sayesinde bugün konuşmaya ve 
yazmaya cüret edebiliyoruz; kadınlar onu okuduktan sonra kocalarına 
ders veriyorlar: Hepimizin başucu kitabı oldu. (Kitap 2, bölüm 20)
 
  İNSAN DOĞASI

  İnsan doğasının yetersizliği yüzünden hiçbir şeyi duru ve yalın halde 
tutamıyoruz. Kullandığımız her şeyin özü bozulmuştur madenlerin 
bile. Altını işimize yarar hale getirmek için başka bir madde ile 
karıştırıp bozmak zorunda kalıyoruz.

  Ne Ariston'a, Pyrrhon'a ve Stoacılara göre hayatın amacı olan erdem, 
ne de Kyrene okuluyla Aristippas'ın sözettikleri haz katıksız olarak 
elde edilmiştir.

  Kavuşabildiğimiz zevk ve nimetlerin hepsi mutlaka dertlerle, 
üzüntülerle karışıktır.

  Medio de fonte leporum

  Surgit amari aliquid, quod in ipsis floribus angat (Lucretius)

  Zevkin kaynaklarında öyle bir acılık var ki,

  Çiçekler arasında bile olsa boğazımızı yakar.

  Son sınırına varan bir hazda inlemeye, sızlanmaya benzer bir durum 
vardır. İnsan can çekişir gibi olur. O kadar ki bu haz son kertesine 
geldiği zaman onu en acı sözcüklerle anlatırız: Bitmek, yanmak, 
bayılmak, ölmek, «morbidezza» gibi. Tatlı ile acı arasında, bir öz 
birliği olduğuna bundan daha iyi kanıt olamaz.

  Derin bir sevinçte, eğlentiden çok ciddilik vardır.

  Ipsa Felicitas, se nisi temperat, premit (Seneka)

  Mutluluk bile haddini aşarsa azap olur.

  Mutluluk bizi ezer.

  Eski bir Yunan atasözü de öyle der anlamı aşağı yukarı şudur: 

  Tanrıların bize verdiği bütün nimetlerin hiçbiri katıksız ve kusursuz 
değildir, onları bir dert pahasına satın alırız.

  İşte eğlence, keyifle sıkıntı, birbirinden çok ayrı oldukları halde, gizli 
birtakım ilintilerle, kendiliklerinden birleşebiliyorlar.

  Sokrates der ki: «Tanrılardan biri hazla elemi birleştirip karıştırmak 
istemiş, bunu başaramayınca, bari şunları kuyruklarından birbirine 
bağlayalım, demiştir.»

  Metrodorus, yazgının bir çeşit zevkle karışık olduğunu söylermiş, 
bilmem o da aynı şeyi mi söylemek istiyordu; fakat bana öyle geliyor 
ki insan kendini hüzne bile bile, isteye isteye, seve seve bırakır. İnsan 
mahsus da kederli görünebilir; onu demek istemiyorum. Üzgün 
zamanımızda bile gülümseyen, hoşumuza giden, ince ve tatlı bir 
şeyler duyar gibi oluruz. Acaba bazı ruhlar için hüzün bir zevk, bir 
gıda değil midir?

  Est quaedam flere voluptas (Ovidius)

  Ağlamak da bir zevktir.

  Seneka'da Attalus diye biri der ki: Yitirdiğimiz dostların anısı, çok 
eski bir şarabın acılığı gibi, mayhoş elmalar gibi hoşumuza gider.» 

  Minister vetuli, puer, Falerni, 

  Ingere mi calices amariores, (Catullus)

  Kadehime eski Falernum şarabı döken çocuk, Daha acısından getir 
bana.

  Doğada şöyle bir karışma da görülür: Ressamlardan öğreniyoruz ki 
ağlarken ve gülerken yüzümüzde beliren çizgiler ve hareketler 
aynıymış. Gerçekten, resim henüz bitmeden bakacak olursanız çehre 
ağlayacak mı, gülecek mi bilemezsiniz. Daha garibi var: Gülme son 
sınırına varınca gözyaşlarıyla karışır.

  İnsanı dilediği bütün keyiflere kavuşmuş düşünelim. Diyelim ki 
bütün bedeni, aralıksız, şehvetin son sınırındaki hazza benzer bir haz 
içindedir. Öyle sanıyorum ki insan bu hazzın ateşiyle erir; bu kadar 
katıksız, bu kadar sürekli, bu kadar geniş bir şehvete dayanamaz. 
Böyle bir duruma düşecek olursak, çürük tahtaya basıyormuş gibi 
korkarak kaçmak, içgüdümüzle bu durumdan kurtulmak isteriz.
Kendi kendime günahlarımı açarken görüyorum ki, en iyi huylarımda 
bile kötüye çalan bir yan var. Korkarım ki Platon (benim şahsen en 
temiz yürekle hayran olduğum, doğrulukta herkesten üstün tuttuğum 
Platon) en sağlam bildiği doğruluğu iyi yoklasaydı, ki herhalde 
yoklamıştır, bu doğrulukta insanın karışık yapısından gelen bir 
bozukluk bulurdu. Fakat bu bozukluk çok derinlerde gizlidir; onu 
ancak kendimiz görebiliriz. İnsan her bakımdan ve her yönden yamalı, 
alaca bulacadır.

  Adaletin yasalarında bile mutlaka adaletsiz bir taraf vardır. Platon 
diyor ki, yasaların bütün ezici ve üzücü taraflarını anlatmaya kalkanlar 
yedi başlı ejderhanın başlarını kesmeye yelteniyorlar. Tacitus şöyle 
der:

  «Omme magnum exemplum habet aliquid ex iniguo, quod contra 
singulos utilitate publica rependitur.»

  Örnek olsun diye verilen her cezada kamunun yararına ve bireyin 
zararına bir adaletsizlik vardır.

  Günlük hayatımızda ve insanlarla olan alışverişlerimizde fazla parlak 
ve keskin bir zeka göstermek de doğru değildir. Derin bir anlayış bizi 
fazla inceliğe ve fazla meraka götürür. Zekamızın olaylara ve dünya 
işlerine daha elverişli bir hale getirebilmek için biraz ağırlaştırmak, 
körleştirmek, onu bu karanlık ve bayağı hayata uydurmak için 
karartmak ve bulandırmak gereklidir. Nitekim gevşek ve sıradan 
zekalar işleri daha kolaylıkla, daha başarıyla çevirirler. Yüksek ve ince 
felsefi düşünceler iş görmeye elverişli değildir. Keskin bir düşünce 
inceliği, kabına sığmayan bir zeka çevikliği, işlerimize engel olur. 
Dünya işlerini daha hoyratça, daha gelişi güzel yürütmeli ve her 
zaman talihe büyük bir pay bırakmalıdır. İşleri derin, inceden inceye 
düşünüp aydınlatmaya gerek yoktur. Birbirine zıt birçok parlak 
düşünceler ve biçimler içinde insan kendini kaybeder:
 
  Volutantibus res inter se pugnantes obtorpuerunt animi. 
(Titus-Livius)

  Zıt düşünceleri çevire çevire zihinleri sersemleşmişti.

  Her işin bütün koşullarını ve sonuçlarını arayıp hesaplayan adam 
karar vermekte güçlük çeker; orta bir kafa da işleri görür, büyük 
küçük bütün girişimlere yeter. Dikkat ederseniz en iyi işçiler nasıl iş 
gördüklerini söylemekten aciz kimselerdir. Buna karşılık, yaptıklarını 
çok iyi anlatan kimselerin elinden iyi iş çıktığı pek görülmez. Her iş 
üzerinde bol bol, güzel güzel konuşmasını çok iyi bilen birini tanırım 
ki, kendisine yılda yüz binlerce gelir getiren bir serveti acınacak bir 
şekilde elinden kaçırdı. (Kitap 2, bölüm 20)

  Bilim iyi olmasına iyi bir ilaçtır ama hiçbir ilaç saklandığı kabın 
pisliğiyle değişip bozulmayacak kadar zorlu değildir. (Kitap 1, bölüm 
20)

  İNSANIN GÜÇSÜZLÜĞÜ

  Bir filozofu, ince çelik tellerden örülmüş sağlam bir kafes içine 
koysalar ve kafesi Paris'in Notre-Dame katedralinin kulelerinden 
birinin tepesine assalar filozof akıl yoluyla oradan düşmesi tehlikesi 
olmadığını açıkça bilecek, ama yine de (dam aktarma işlerinde 
çalışmamışsa) bu kadar yükseklerden aşağı bakar bakmaz korkuyla 
ürpermekten kendini alamayacaktır. Çan kulelerinin yüksek 
yerlerinde, korkuluklar kafesli oldu mu bu kafesler taştan da olsa, 
korka korka dolaşırız. Böyle yerlerde dolaşmanın düşüncesine bile 
dayanamayan insanlar vardır. İki kule arasına, üstünde rahatça 
gezilebilecek kalınlıkta bir direk uzatsalar, hiçbir felsefi olgunluk, ne 
kadar sarsılmaz olursa olsun bize orada yerde yürür gibi yürümek 
cesaretini veremez. Ben bunu bizim tarafın dağlarında çok denedim. 
Yükseklerden öyle pek fazla korkanlardan da olmadığın halde, o 
sonsuz derinlikler karşısında bacaklarım titremeye başlardı. Hem öyle 
yerlerde ki uçurumun kenarında boyumdan fazla yer vardı, bile bile 
kenara gitmedikçe düşme olasılığı da yoktu... Hekimlerin anlattığına 
göre bazı sesler ve çalgılar kimi insanları çıldırma hallerine sokarmış. 
Ben kendim masalarının altında bir köpeğin kemik kemirmesini 
duyunca deliye dönen kimseler gördüm. Demirin eğelenirken 
çıkardığı keskin sese pek az kimse dayanabilir. Boğazında veya 
burnunda tıkanıklık olan birinin konuşmasını dinlerken öfkeye, nefrete 
kapılan insanlar çoktur. Graechus'ün bir flütçüsü varmış. Efendisi 
Roma meydanlarında nutuk verirken bu flütçü arkadan flütüyle onun 
sesini yükseltir, alçaltır düzenlemiş. Burada flütün gördüğü iş 
dinleyicilerin heyecanını artıran, düşüncelerini değiştiren bazı ses 
tonlarını ve hareketlerini bulmaktan başka ne işe yarayabilirdi? 

  Doğrusu, bir üfürüğün titreyiş ve iniş çıkışlarıyla halden hale giren, 
çekilen tarafa giden şu bizim mübarek insanoğlunun sağlamlığına 
büyüklüğüne hiç diyecek yok. (Kitap 2, bölüm 12)

  ÜN

  Yaptığı iyiliği başkaları duysun diye, kendisine daha fazla değer 
verilsin diye yapan, doğruluğu dillerde dolaşmak koşuluyla doğru olan 
adamdan pek hayır gelmez.

  Gredo che'I resto di quel verno cose 

  Facesse denge di tenerne conto, 

  Ma fur sin'a que tempo si'nascose,

  Che non e colpa mia s'hor'non le conto: 

  Perche Orlando a far opre virtuose,

  Piü ch'a narrerla poi, sempre are pronto, 

  Ne mai fu alcun'de li suoi fatti espresso

  Se non quando hebbe i testimonü appresso (Aristo, Orlando Furioso)

  Sanıyorum ki geri kalan kış aylarında Orlando birçok onurlu işler 
gördü. Fakat şimdiye kadar bunlar o kadar gizli tutuldu ki, onlardan 
sözetmiyorsam suç benim değildir. Çünkü Orlando'nun, isteği parlak 
görünmek değil, parlak işler görmekti. Sağlam tanıkları olmadıkça 
zaferleri meydana çıkmazdı.

  İnsan savaşa girmeyi kendi için bir ödev bilmeli ve beklediği ödül, 
bütün iyi davranışların ne kadar gizli olursa olsun, er geç görecekleri 
ödül olmalıdır, bu da temiz bir vicdanın iyi bir iş gördüğü için kendi 
içinde duyacağı rahatlıktır. İnsan zevki için yiğit olmalı ki yiğit talihin 
cilvelerinden uzak kalsın, sağlam ve güvenli bir temel üzerine 
yerleşsin.

  Virtus, repulsae nescia sordidae 

  Intaminatis fulget honoribus; 

  Nec sumit aut ponit secures, 

  Arbitria popularis aurae. (Horatius)

  Başarısızlıktan zarar görmeyen bir değer, hiçbir şeyin lekeleyemediği 
bir onurla parlar; böyle bir değer halkın keyfiyle ne yükselir ne de 
alçalır.

  Ruhumuz yapacağım gösteriş için yapmamalı, her şey içimizde, 
hiçbir gözün görmediği en gizli yerimizde olup bitmelidir. Orada 
ruhumuz bizi ölüm korkusundan, acılardan, yüzkarasından bile korur, 
çocuklarımızı, dostlarınızı, servetimizi yitirmeye dayanacak ve 
gereğinde savaşın tehlikelerine atılabilecek bir duruma getirir:

  Non emolumento aliquo, sed ipsius honestatis decore.

  Çıkar için değil, yiğitlik şanı için. (Cicero)

  Böyle bir kazanç, başkalarının hakkımızda iyi yargılar vermesinden 
başka bir şey olmayan onurlar ve ünlerden çok daha büyüktür, 
istenmeye çok daha layıktır.

  Ufacık bir toprak davası için halkın içinden on beş kişiyi seçmeyi 
akıl ediyoruz, sonra en önemli davamızı tutup bilgisizliğin, 
adaletsizliğin ve kararsızlığın anası olan halkın oyuna bırakıyoruz. 
Akıllı bir insanın, hayatını düşüncesiz bir sürünün oyuna bırakması 
akıl kârı mıdır?

  «An quidquam stultius quam quos singulos contemmas eos aliquid 
putare esse universos?» (Cicero)

  Ayrı ayrı bakınca değer vermediğimiz kimselere, bir araya geldikleri 
zaman değer vermekten daha büyük budalalık olur mu?

  ... Halk öyle şaşkın, öyle başıboş bir kılavuzdur ki, ne kadar zeki, ne 
kadar becerikli olsak adımlarımızı ona uyduramayız. Her kafadan 
çıkan bütün o karmakarışık sesler, bizi dört bir yana sürükleyen o kaba 
sözler, düşünceler arasında doğru yolu bulmak olacak iş değildir. Bu 
kadar kararsız, serseri bir varlığı kendimize kılavuz saymayalım: Her 
zaman aklımızın ardısıra gidelim, halkın takdiri de canı isterse 
ardımızdan gelsin. Bu takdir zaten talihe bağlı olduğu için onu kendi 
yolumuzda giderken de bulabiliriz. Doğru yolu yalnız doğru olduğu 
için tutmak istemesek bile, bu yolun eninde sonunda halk için de en 
yararlı yol olduğunu göreceğiz ve yine ona döneceğiz:

  «Dedit hoc providentia hominibus munus, ut honesta magis 
juvarent.» (Qintilianus)

  Yazgının insanlara bir lütfu da, namuslu işlerin aynı zamanda en 
yararlı işler olmasıdır.

  Yunanlı bir balıkçı, bir kasırga sırasında Neptunus'a şöyle söylemiş: 
  
  «Ey tanrı, beni ister kurtar, ister batır, ben dümenimi kırmadan 
dosdoğru gideceğim.» Zamanımda nice dönek, ikiyüzlü, karışık 
insanlar gördüm ki, dünya işlerinde benden daha tedbirli oldukları 
halde, benim kurtulduğum felaketlerden kendilerini kurtaramadılar.

  Risi successu posse carere dolos. (Ovidius)

  Kurnazlıkların para etmediğini gördüm de güldüm. (Kitap 2, bölüm 16)

  TANRILAR ÜSTÜNE

  En az bildiğimiz şeyler tanrılaşmaya en elverişli olanlardır. Onun 
içindir ki Yunanlıların, biz insanları tanrılaştırmalarına bir türlü akıl 
erdiremem. Ben kendi hesabıma yılana, köpeğe, öküze tapanları daha 
akla uygun görüyorum; çünkü onların huylarını daha az biliyoruz. 
Onlara hayalimizle istediğimiz gibi değer biçimler, görülmedik 
kudretler vermek daha fazla hakkımızdır. Bizim yaratılışımızın ne 
kadar eksikleri olduğunu biliyoruz; tanrıları bize benzer tasarlamak, 
onları bizim gibi arzuları, öfkeleri, kinleri, kanları, hazları, ölümleri, 
mezarları olan birer varlık olarak düşünmek insan düşüncesinin bir 
sarhoşluk zamanına rastlamış olsa gerektir.

  Quae procul usque adeo divino ab numine distant. 

  Inque deum numero quae sint indigne videri (Lucretius)

  Bütün bunlar tanrılıktan ne kadar uzak, tanrıların dünyasına ne kadar 
aykırı.
   
  «Formae, aetates, vestitus ornatus noti sunt, genera, conjugia, 
cognationes omniaque traducta ad similitudinem imböcillitatis 
humanae: nam et per turbatis animis inducuntur; accipimus enim 
deorum cupiditates, aegritudines, iracundias.» (Cicero)

  Tanrıların yüzlerini, yaşlarını, elbiselerini, süslerini biliyoruz; 
Şecereleriyle, evlenmeleriyle, akrabalıklarıyla hep biz aciz insanlara 
benzetilmişlerdir: Onların ruhları da aynı yanlış yollara sapmaktadır, 
tanrıların da tutkularından, kederlerinden, hiddetlerinden 
sözedilmektedir.

  İnanca, doğruluğa, namusa, özgürlüğe, barışa, zafere, dindarlığa, 
hatta hazza, sahteciliğe, ölüme, hırsa, ihtiyarlığa, sefalete, korkuya 
hastalığa, felakete, şu zavallı, cılız hayatımızın daha birçok belalarına 
birer tanrı işi diye bakmak aynı şeydir.

  Quid juvat hoc, templis nostros inducere mores O curvae in terris 
animae et caelestium inanes! (Persius)

  Bizim ahlak ve törelerimizi, bizim toprağa bağlı, göklerden yoksun 
ruhlarımızı tapınaklara sokmaya ne gerek var?

  Mısırlılar, tedbirliliği hayasızlığa götürüyor, Apis ve İzis'in vaktiyle 
birer insan olduklarını söyleyenlere ölüm cezası veriyorlardı; oysa 
böyle olduğunu herkes de biliyordu. Varro der ki, bu tanrılar heykel 
ve resimlerinde parmaklarını ağızlarına koymakla sanki rakiplerine: 
Sakın bizim aslında birer insan oldugumuzu kimseye söylemeyin, 
yoksa insanlar bizi artık saymazlar, demek istiyorlardı.

  Mademki insanlar ille de tanrılarla akraba olmak istiyorlar, bari, 
Cicero'nun dediği gibi, kendi kusur ve sefaletlerini göklere 
çıkaracaklarına, tanrıların değerlerini yere indirip kendilerine mal 
etselerdi. Fakat aslına bakacak olursak, insanlar aynı sakat düşünce 
ile, hem o türlüsünü hem de bu türlüsünü yapagelmişlerdir.

  Yunan filozoflarının, tanrıları inceden inceye bir sıraya korken, 
ilintilerini, görev ve yetkilerini büyük bir özenle ayırtederken ciddi 
olduklarına bir türlü inanamıyorum. Bana öyle geliyor ki Platon, 
Pluton'un bahçesini (cehennemini), gövdelerimizin çürüyüp toprak 
olduktan sonra göreceğimiz işkence veya rahatlıkları sayıp dökerken 
ve bunları hayattaki duygularımıza benzetirken,

  Secreti celant calles, et myrtea circum

  Sylva tegit, curae non ipsa in morte relinquunt (Virgilius)

  Gizli yerler, defne ormanları onları saklar ve dertleri ölümde bile 
peşlerini bırakmaz.

  ve Muhammet, Müslümanlara, halılar döşeli, altınlar, zümrütlerle 
süslü, en güzel kadınlarla, şaraplarla, acayip yemeklerle dolu bir 
cennet vadederken içlerinden gülüyorlardı ikisi de ve ağzımıza bir 
parça bal sürüp bizi dünyadaki isteklerimize uygun hayal ve umutlara 
düşürmek için mahsus bizim insani ve maddi tarafımıza 
sesleniyorlardı. Nitekim birçoklarımız bu gaflete düşerek mahşer 
gününden sonra tıpkı dünyadaki çeşitten zevkler ve rahatlıklarla dolu 
bir dünya hayatı süreceğimizi sanıp dururuz. İnanabilir miyiz ki 
Platon, bu kadar yüksek düşüncelere ulaşmış, «tanrısal» lakabını 
alacak kadar tanrılara yaklaşmış olan bir adam, insan gibi zavallı bir 
varlıkta aklın ulaşamadığı o esrarlı tanrı gücüne benzer bir taraf 
görsün, bu zayıf varlığımızın, cılız duygularımızın sonsuz bir hazza 
dayanacak kadar sağlam ve dayanıklı olduğunu sansın? Eğer Platon 
bu kanıda ise, biz de ona insan aklı adına şunu söyleriz: Bize öteki 
dünyada vereceğin zevkler burada duyduğumuz zevklerse, bunların 
sonsuzluğa benzer hiçbir yanları yok. Duyularımızın beşi de ağızlarına 
kadar hazla dolacak olsa, ruhumuzun arzulayacağı, umacağı bütün 
zevklere erse, bu da hiçtir. Bir şey ki benimdir, bendedir, onda tanrısal 
bir taraf yoktur. Dünyadaki durumumuza, hayatımıza bağlı şeylerin 
ötede bulunmaması gerekir. Ölümlü varlıklara özgü bütün zevkler 
ölümlüdür. Öteki dünyada akrabalarımızı, çocuklarımızı, dostlarımızı 
bulmak bizi sevindiriyorsa, hala böyle bir mutluluğa bağlı kalıyorsak, 
dünyadaki ölümlü hayatımız orada da devam ediyor demektir. Biz o 
yüksek ve tanrısal değerleri ne biçimde hayal edersek edelim, layık 
oldukları biçimde hayal edemeyiz: Onları gereğince düşünebilmek 
için, düşünülmez, anlatılmaz, anlaşılmaz ve bizim bayağı hayatımızın 
nimetlerine hiç benzemez kabul etmek gerekir. Aziz Paulus der ki: 
«Allahın kullarına hazırladığı mutluluğu ne insan gözü görebilir, ne de 
insan yüreği duyabilir.» Eğer bu mutluluğu duyabilmemiz için 
(Platon, senin söylediğin gibi) bizi arıtmalardan geçirip yeni bir 
biçime sokacaklarsa, bu değişiklik o kadar büyük, o kadar kökten 
olacaktır ki, artık ortada bizden eser kalmayacaktır.

  Hector erat tunc cum bello certabat; at ille, 

  Tractus ab Aemonio, num erat Hector, equo (Ovldius)

  O dövüşen adam Hektor'du, fakat öteki, 

  O atların sürüklediği artık Hektor değildi.

  Ahirette, vadedilen ödülleri alacak olan, bizden başka türlü bir varlık 
olacaktır.

  Qoud mutatur, dissolvitur; interit ergo: 

  Trajiciuntur enim partes atque ordine migrant (Lucretius)

  Değişmek, dağılmak; yokolmaktır

  Parçalar oynar yerinden, bozulur düzenleri.

  Pitagoras'ın metamorfozlar evreninde ruhların beden değiştirdiğine 
bir an inansak bile Caesar'ın ruhunu taşıyan aslanın aynı ihtirasları 
duyduğunu, bir Caesar olduğunu kabul edebilir miyiz? Eğer onda
Caesar'lık kalıyorsa, Platon'un da tuttuğu bu düşünceye çatanlara hak 
vermek gerekir. Bunlar der ki, insan kalıp değiştirdikten sonra yine 
kendisi kalırsa, bir evladın, katır şekline girmiş olan annesinin sırtına 
binmesi gibi saçmalıklar olabilir. Hayvan bedenlerinin aynı türden 
başka bedenlere çevrilişlerinde son gelenlerin eskilerden farksız 
olduklarını kabul edebilir miyiz? «Phoenix»in (Yandıktan sonra 
küllerinden yeniden doğan efsanevi bir kuş: Anka.) küllerinden bir 
kurt peyda olur, sonra bu kurttan başka bir «phoenix» çıkarmış; bu 
ikinci «phoenix»in birincisinden başka olmadığı nasıl düşünülebilir? 
şu bizim ipeği yapan kurtlar, bakarsınız, ölmüş, kupkuru olmuş 
gibidirler, sonra aynı bedenden bir kelebek peyda olur, ondan da 
tekrar bir kurt çıkıverir. Bu kurdun birinci kurt olduğunu kabul etmek 
gülünçtür. Bir kez yok olan şey artık yoktur.

  Nec si materiam nostram collegerit aetas

  Post abitum, rursumque redegerit, tu sita nunc est. 

  Atque iterum nobis fuerit data lumina vitae, 

  Pertineat quidquam tamen ad nos id quoque factum Interrupta semel 
cum sit repetentia nostra. (Lucretius)

  Biz öldükten sonra zaman bütün maddemizi yeniden toplasa; ona 
bugünkü düzenini geri verse, yeniden hayat ışığına çağrılsak bütün 
bunların bizimle hiç ilgisi olmazdı, çünkü bellek ipliği bir kez kopmuş 
olurdu.
 
  Platon, sen başka bir yerde diyorsun ki, öteki dünyada ödüllere 
kavuşacak olan, insanın yalnız ruh yanıdır. Bu da yine, pek olacağa 
benzemiyor.

  Scilicet, avolsis radicibus, tu nequit ullam 

  Dispicere ipse oculus rem, seorsum corpore toto. (Lucretius)

  Göz, kökleri kopup bedenden ayrılınca, kendi başına kalınca artık 
hiçbir şey göremez.

  Çünkü, bu hesaba göre, ahiretin nimetlerine kavuşacak olan insan 
değildir, yani biz değiliz; çünkü ruh ve beden bizim esaslı iki 
parçamızdır; onların birbirinden ayrılması olan ölüm, varlığımızın yok 
olmasıdır.

  Inter enim jacta est vitai pausa, vageque 

  Deerrarunt passim motus ad sensibus omnes. (Lucretius)

  Hayatın sona erdiği yerde her şey amaçsız olarak ve duygulara 
dokunmadan yaşar.

  İnsanı yaşatan organları kurtlar kemirirken, toprak hepsini parçalayıp 
yerken, insanın acı duyduğundan söz eden yok.

  Et nihil hoc ad nos, qui conjugioque

  Corporis atque animae consistimus uniter apti. (Lucretius)

  Bütün bunların hiç ilişkisi yok bizimle, 

  Çünkü biz ruhla beden bir aradayken varız. (Kitap 2, bölüm 12)

  AYLAK RUHLAR

  Boş bırakılmış topraklar, gübreli ve bereketliyseler, yüz bin çeşit 
otlarla dolar. Yararlı olabilmeleri için onlara kazma vuruyor, işe yarar 
tohumlar ekiyoruz. Kadınlar kendi başlarına kalınca biçimsiz birtakım 
et parçaları çıkarırlar sağlam ve doğal bir beden yaratabilmeleri için 
bir tohum almaları gerekiyor. Ruhlar da böyledir; onları bir 
düşünceyle uğraştırıp dizginlerini tutmazsanız, uçsuz bucaksız bir 
hayal dünyasında, başıboş, öteye beriye dolaşıp dururlar. Böyle bir 
aylaklık içinde ruhların kurmadığı hayal, düşmediği kuruntu, 
yaratmadığı gariplik kalmaz.

  Velut aegri somnia, vanae 

  Finguntur species. (Horatius)

  Sayıklayan hastalar gibi boş hayaller kurarlar.

  Bir amaca bağlanmayan ruh, yolunu kaybeder; çünkü, her yerde 
olmak hiçbir yerde olmamaktır.

  Quisquis abique habitat, Maxime, 

  Nusquam habitat. (Martialis)

  Her yerde olan hiçbir yerde değildir.
 
  Hayatımın son yıllarını elimden geldiği kadar kaygısız ve salt kendi 
rahatımı düşünerek geçirmeye karar verip de köşeme çekildiğim 
zaman, ruhuma edebileceğim en büyük iyiliğin onu tam bir başıboşluk 
içinde bırakmak olacağını düşünmüştüm; bırakalım kendi kendisiyle 
söyleşsin; kendi içinde, kendi hayalinde kalsın, demiştim. Yaşım beni 
daha ağırbaşlı, daha olgun bir hale getirdiği için bunu artık kolayca 
yapabileceğimi umuyordum; fakat görüyorum ki:

  Variam semper dant otia mentem (Lucianus)

  Ruh başıboş kalınca türlü hayaller kuruyor.

  İstediğimin tersine ruhum, yularından kurtulup kaçan bir at gibi 
kendini daha fazla yoruyor. Kafam durup dinlenmeden, hiçbir sıra, 
hiçbir ilinti gözetmeden öyle garip düşünceler, öyle saçma sapan 
hayaller kuruyor ki, ilerde bunların anlamsızlığını ve acayipliğini 
görüp kendinden utansın diye hepsini kaydetmeye başladım. (Kitap 1, 
bölüm 9)
 
  BİLİNÇSİZ DUYGULAR

  İç savaşlarımızın ikincisinde miydi, üçüncüsünde mi, iyi 
hatırlamıyorum, evimin bir fersah kadar ötesine gezmeye gitmiştim. 
Benim ev de bütün kargaşalıkların göbeğinde olmuştur her zaman. 
Uzağa gitmediğim ve güvensizlik duymadığım için yanıma fazla adam 
almamış, pek uysal, ama hiç de sağlam olmayan bir ata binmiştim. 
Dönüşte bu attan alışkın olmadığı bir hız istemek zorunda kaldım bir 
ara. Adamlarımdan biri, geme dizgine kulak asmayan gürbüz bir 
küheylana binmiş iri yan delikanlı, arkadaşlarım geçip caka satmak 
için dolu dizgin üstüme geliverdi. Ben küçük, at küçük, adam bütün 
ağırlığı, dev cüssesiyle bir çarpınca biz ikimiz de tepetaklak gittik. At 
bir yana serili, ben sırt üstü on adım ötesinde; yüzüm gözüm yara bere 
içinde; elimden fırlamış kılıcım beş kulaç uzaklarda, üstüm başım 
param parça, kımıltısız, duygusuz bir kütük. Geçirdiğim tek 
baygınlıktı bu. Adamlarım beni ayıltmak için ellerinden geleni 
yaptıktan sonra öldüm sanmışlar ve kollarına alıp zor bela evime 
getirmişler. Yolda ve iki uzun saat ölü sayıldıktan sonra kımıldamaya, 
soluk almaya başladım. Mideme o kadar kan akmış ki beden onu 
boşaltmak için güçlerini diriltmek gereğini duymuş olmalı. Ayağa 
kaldırdılar beni ve bir hayli kan kustum. Aynı şeyi birkaç kez 
tekrarladıktan sonra biraz canlanmaya başladım. Ama öyle belli 
belirsiz, öyle sürüncemeli bir dirilişti ki bu, ilk duygularım yaşamadan 
çok daha fazla ölüme yakındı. Hiç unutmadığım bu duygular bana 
ölümün yüzünü ve düşüncesini öyle doğal, öyle olağan gösterdiler ki 
onunla bir çeşit uzlaşmaya varmış gibiydim. Kendime gelmeye 
başlayınca gözlerimin gördüğü o kadar bulanık, silik ve ölüydü ki, 
ışıktı yalnız seçebildiğim.

  come quel ch'or apre or chiude

  Gli occhi, mezzo tra'I somno e I'esser desto (Tasso)

  Gözlerini bir açıp, bir kapar gibi 

  Yarı uyur, yarı uyanık bir insan.

  Ruhun görevleri bedeninkilerle birlikte, aynı yavaşlıkta 
kalkınıyorlardı. Kendimi kan içinde gördüm; çünkü üstüm başım 
kustuğum kanlara boyanmıştı. İlk düşündüğüm şey kafama bir kurşun 
girdiğini sanmak oldu; gerçekten o sırada çevremizde tüfekler 
patlıyordu. Canım dudaklarımın ucunda tutunur gibiydi yalnız; çıkıp 
gitmesine yardım edeyim diye gözlerimi kapıyor, uyuşmaktan, 
kendimi bırakmaktan haz duyuyordum. Her şey gibi yumuşacık ve 
hafif bir hayal yaşantısında yüzüyordum; hiçbir acı duymadıktan 
başka. Rahatsızlık şöyle dursun, uykuya dalmak üzere duyulan tatlılık 
vardı bunda.

  Öyle sanıyorum ki can çekişirken kendini bilmez olanların durumu 
da budur: Büyük acılar duyuyorlar, ruhları işkence içinde kıvranıyor 
sanarak onlara acımamız yersizdir. Birçoklarına karşı, Etienne de la 
Boite'ye karşı bile ben hep böyle düşünmüşümdür. Ölüme yakın halde 
aygın baygın gördüklerimiz, uzun bir sancıdan bitkin düşenler, inme 
inenler, sara nöbeti geçirenler, başından yara alanlar, kimi zaman 
iniltiler çıkarır, derin derin soluk alırlar, bedenlerinde kıvranmaya 
benzer kımıltılar olur. Bunlara bakarak onların kendilerini az çok 
bildiklerini sanırız; oysa, ben derim ki, ruhları da, bedenleri de 
uykudadır:

  Vivit, et est vitae nescius ipse suae (Ovidius)

  Yaşıyor ama, bilmiyor yaşadığını.

  Organların uğradığı o büyük çarpılma, duyguların düştüğü o büyük, 
derin uyuşma içinde insanın kendini bile bile gücünü sürdürebileceğine 
inanamam; böyle olunca hangi düşünce onlara azap çektirecek, 
durumlarının korkunçluğunu anlatıp duyurtacak? İşte bundan ötürü pek 
acınacak durumda olmadıkları kanısındayım. 

  Bence en dayanılmaz, en korkunç durum uyanık olup da azap çeken 
bir ruhun duyduğunu anlatma olanağını bulamamasıdır. Dili 
kesildikten sonra işkence edilen insanların durumuna benzetebiliriz 
bunu...

  Birçok hayvanların, hatta insanların, öldükten sonra kaslarını 
sıktıkları, oynattıkları görülür. Herkes bilir kimi uzuvlarımız bizden 
hiç de izin almadan kımıldar, dikilir ve yatarlar. Yalnızca derimizi 
oynatan bu etkilemeler bizim sayılmaz. Bizim olmaları için insanın 
bütünlüğüyle işe karışması gerekir. Uyurken elimizin, ayağımızın 
duyduğu acılar bizim değildir. (Kitap 2, bölüm 6)

  FİLOZOFLAR VE TANRILAR

  Thales'e göre tanrı her şeyi sudan yaratmış bir güçtü. 
Anaximandros'a göre tanrılar değişik mevsimlerde doğup ölüyorlardı 
ve sayıları sonsuz dünyalardı bunlar. Anaximenes'e göreyse hava 
tanrıydı, yaratılmış, uçsuz bucaksız ve hep hareket durumundaydı. 
Anaxagoras, ilk kez, her şeyin düzen ve davranışını sonsuz bir ruhun 
gücü ve aklı yönetimini ileri sürdü. Alkmeon tanrılığı güneşe, aya, 
yıldızlara ve ruha veriyordu. Pythagoras'ın tanrısı bütün nesnelerin 
yaratılışına dağılan bir ruh oluyor, bizim ruhlarımız da ondan 
kopuyordu. Parmenides tanrıyı, göğü çevreleyen ve dünyayı ışığın 
kızgınlığıyla ayakta tutan bir çember haline getiriyordu. Empedokles'e 
göre tanrılar dört unsurdu ve her şeyi bunlar yapıyordu. Protagoras 
tanrıların varlığı, yokluğu ve nitelikleri üstüne bir diyeceği olmadığını 
söylüyordu. Demokritos'a göre tanrı olan kimi zaman imgeler ve 
çevrintileridir, kimi zaman bu imgeleri çıkaran doğa ve sonunda 
bilgimiz ve zekamızdır. Platon, inancını değişik yönlere dağıtır: 
Timaios'da dünyayı yaratanın adı olmayacağını söyler; Yasalar'da 
tanrı varlığının araştırılmasını ister; aynı kitapların başka yerlerinde 
dünyayı, göğü, yıldızlan, toprağı ve ruhlarımızı tanrılaştırır, ayrıca her 
devletin eski düzeninde benimsenmiş olan tanrıları da benimser 
Xenophanes Sokrates'i aynı karışık öğretiler içinde gösterir: Kimi 
zaman tanrı'nın biçimi araştırılmamalıdır, kimi zaman tanrı güneştir, 
kimi zaman ruhtur hem bir tektir hem de bir sürüdür. Platon'un yeğeni 
Speusippos tanrıyı, her şeyi yöneten, bir çeşit hayvansı güç olarak 
düşünür. Aristoteles'e göre tanrı kah evren, kah ruhtur; kimi zaman 
evrene başka bir baş bulur, kimi zaman da tanrıyı göğün ateşliliği 
olarak görür. Zenokrates'te sekiz olur tanrı: Beşi gezegenlerin beşlisi, 
altıncısı duran yıldızların tümü, yedinci ve sekizinci de ayla güneştir. 
Herakleitos değişik görüşler arasında gider gelir, sonra tanrıyı 
duygudan yoksun eder biçimden biçime geçiştirir ve sonunda yerle 
gök olduğunu söyler. Theophrastes aynı kararsızlık içinde türlü 
fantazyalardan geçer, dünyanın yönetimini kah zekaya, kah yıldızlara 
bağlar. Strato'ya sorarsanız tanrı üretme, çoğaltma ve azaltma gücü 
olan doğadır biçimi ve duygusu yoktur. Zenon'un tanrısı iyiyi buyurup 
kötüyü yasaklayan doğal yasadır; yaratıklara o can verir; Zeus, Hera, 
Vesta gibi geleneksel tanrılaraysa yer vermez Zenon. Diogenes 
Apolloniates'in tanrısı havadır. Xenophanes'in tanrısı yuvarlaktır, 
görür, işitir, ama soluk almaz; insan yaratılışıyla hiçbir ortak yanı 
yoktur. Ariston tanrının biçimce hiçbir şeye benzetilemeyeceğini, 
duyarlığı olmadığını söyler, canlı mı, nedir, ne değildir bilinmez. 
Kleanthes'e göre tanrı bazen akıl, bazen evren, bazen doğanın ruhu, 
bazen de her şeyi kuşatıp saran yüksek bir sıcaklıktır. Zenon'un 
çağdaşı Perseus'a göreyse insanlığa önemli bir hizmette bulunmuş ya 
da yararlı şeyler bulmuş olanlara tanrı adı verilmiştir. Khrysippos 
yukarıda söylenenlerin hepsini karmakarışık bir araya getiriyor ve 
yarattığı bin bir çeşit tanrı arasına ölümsüzlüğe ulaşmış insanları da 
katıyordu. Diagoras ve Theodonıs tanrı adına ne varsa hepsini 
yadsıyorlardı. Epikuros'da tanrılar ışıklı ve saydamdırlar; içlerinden 
hava geçebilir iki kale arasındaymış gibi iki dünya arasında otururlar; 
kaza bela semtlerine uğramaz; yüzleri insan yüzü, uzuvları insan 
uzuvlarıdır, ama hiçbir işte kullanılmaz bu uzuvlar.

  Ego deum genus esse semper dexi, et dicam caelitum; 

  Sed eos non curare opinor, quid agat humanum genus. (Emnius)

  Tanrılar vardır dedim ve diyeceğim her zaman 

  Ama insan işleriyle uğraştıklarına inanmam.

  Bunca filozof beyninin curcunasını gördükten sonra gelin de güvenin 
felsefenize; buldum diye övünün çörekteki baklayı!..

  Tanrılaşmaya en elverişli olan en az bildiğimiz şeylerdir; öyleyken 
eskilerin biz insanları tanrılaştırmış olmaları aklın almayacağı bir 
şeydir. Ben olsam yılana, köpeğe, öküze tapınanları daha haklı 
bulurdum; çünkü bu yaratıkların niteliğini, iç varlığını daha az 
biliyoruz; hayal gücümüzü onlar için daha keyfimizce işletebilir, 
olağanüstü güçler görebiliriz onlarda. Ama tanrıları, kusurlarını 
bilmemiz gereken kendi yaratılışımıza benzetmek, onları arzu, öfke, 
öcalma, evlenme, akrabalık, aşk ve kıskançlıklarımızla, bizim 
organlarımız, coşkunluklarımız, keyiflerimiz, ölümlerimiz, 
mezarlarımızla düşünmek için insan kafasının olmayacak bir 
sarhoşluk geçirmiş olması gerekir... (Kitap 2, bölüm 12)

  ARAMA SEVGİSİ

  Demokritos sofrasına gelen incirleri yerken bir bal kokusu almış ve 
hemen bir araştırmadır başlamış kafasında, o güne dek incirlerinden 
almadığı bu koku nerden gelebilir diye. Merakını gidermek için 
kalkmış sofradan, incirlerin toplandığı yeri görmeye gitmek istemiş. 
Sofradan niçin kalktığını duyan hizmetçi kadın gülmüş: Boşuna 
zaman kaybetmeyin, demiş; incirleri bal çanağına koymuştum 
toplarken. Demokritos'un canı sıkılmış bu araştırma fırsatını kaçırdığı, 
bir merak konusu elinden alındığı için. Hadi be sen de, demiş hizmetçi 
kadına, keyfimi kaçırdın; ama ben yine de bal kokusu incirde 
kendiliğinden varmış gibi nedenini araştıracağım. Böyle demiş ve 
yanlış, kendi varsaydığı bir etkiye doğru nedenler bulmaktan geri 
kalmamış. Ünlü ve büyük bir filozofun bu hikayesi, sonunda bir 
kazanç umudu olmaksızın, bizi seve seve bir şeylerin ardına düşüren 
araştırma tutkumuzu apaçık anlatıyor. Plutarkhos'un anlattığı buna 
benzer bir örnekte de adamın biri arama zevkini yitirmemek için 
kuşkulandığı gerçeğin kendisine söylenmesini istemez: Kana kana su 
içme zevkini yitirmemek için hekimin kendisini sıtmadan 
kurtarmasını istemeyen hasta gibi.
 
  Tıpkı bunun gibi, ruhun her türlü beslenişinde zevk çok kez tek 
başınadır, hoşumuza giden her şey besleyici ya da sağlığa yararlı 
değildir. Düşüncemizin bilimden aldığı da, ne karın doyurduğu, ne de 
sağlık getirdiği halde hazdır yine de.

  Her şeyin bir adı bir de kendisi vardır. Ad, nesneyi gösteren, arılatan 
bir sestir ad, nesnenin, özün bir parçası değildir; nesneye eklenen 
yabancı, nesne dışı bir takıntıdır. (Kitap 2, bölüm 16)
 
  MUTLULUK ÜSTÜNE

  Scilicit uftima semper

  Expectanda dies homini est, dicique beatus 

  Ante obitum nemo, supremaque funera debet  (Ovidius)

  İnsanın son gününü beklemeli her zaman 

  Mutlu dememeli ona ölmeden

  Cenazesi kaldırılmadan.

  Bu konuda Krezus'u hikayesini çocuklar da bilir;

  Pers kralı onu esir edip ölüme mahkum edince sehpaya giderayak, 
Ah Solon, ah Solon! diye bağırmış. Krala götürmüşler bu sözü, o da 
ne demek istediğini sordurunca Solon'un kendisine verdiği bir öğütün 
ne doğru çıktığını anlatmış. Solon bir gün demiş ki ona: «Talih ne 
kadar güleryüz gösterirse göstersin, ömürlerinin son günü geçmeden 
insanlar mutlu saymamalı kendilerini; çünkü insan hayatı kararsız, 
değişkendir; ufacık bir eylem yüzünden bir durumdan bambaşka bir 
duruma geçiverir.»

  Agesilaus da, Pers kralının o kadar genç yaşta öyle büyük bir devlete 
konduğu için mutlu sayılabileceğini söyleyen birine: İyi ama, demiş, 
Priamos da o yaşta mutsuz değildi. O büyük İskender'den sonraki 
Makedonya krallarının Roma'da dülgerlik, budamacılık yaptıkları, 
Sicilya zorbalarının Koryntos'da çocuk bakıcısı oldukları görüldü. 
Dünyanın yarısını fethetmiş, bunca orduları yönetmiş bir İmparator bir 
Mısır kralının aşağılık adamlarına yalvarma zavallılığına düşüyor: Altı 
yedi ay daha az yaşamış olsa bu hale düşmeyecekti koca Pompeius. 
Bizim babalarımız zamanında da, bütün İtalya'yı o kadar uzun süre 
sarsmış olan Milano Dukası Sforza, zindanda öldü, daha kötüsü on yıl 
yaşadı o öldüğü zindanda. Hıristiyanlık dünyasının en büyük kralının 
dulu, kraliçelerin en güzeli, Maria Stuart, cellat eliyle ölmedi mi 
geçenlerde? Binlerce örneği var bunun. O kadar ki, fırtınalar, 
kasırgalar nasıl mağrur ve yüksek yapılarımıza daha çok yüklenirlerse, 
bu dünyanın büyüklerini yukarılarda kıskanan güçler var diyeceği 
geliyor insanın. Ve talih sanki ömrümüzün son gününü bekliyor, uzun 
yıllar boyunca yaptığını bir anda yıkma gücü olduğunu göstermek 
için. Laberius gibi bağırttırmak için bizi: Gereğinden bir gün fazla 
yaşamışım! diye.

  Solon'un doğru sözü böyle yorumlanabilir. Ama o bir filozof 
olduğuna ve filozoflar mutluluğu, mutsuzluğu talihin cilvelerine 
bağlamadıklarına, büyüklüklere zaten önem vermediklerine göre, daha 
derin düşünmüş ve demek istemiş olabilir ki bence, ömrümüzün 
mutluluğu, soylu bir ruhun rahatlığına, doygunluğuna, düzenli bir 
kafanın kararlı ve güvenli oluşuna bağlı olduğu için, hiçbir insana, 
komedyasının en son ve kuşkusuz en zor perdesini oynamazdan önce 
mutlu denemez. O perdeden önce maske takınmış, felsefenin güzel 
öğütlerine gösteriş olsun diye uymuş, ya da sarsıcı olaylarla 
sınanmadığımız için hep sağlam yürekli kalmayı başarmış olabiliriz. 
Ama ölüm karşısında son rolümüzde, gösterişe yer kalmaz artık, o 
zaman ana dilimizle konuşmak, dağarcığımızda iyi kötü ne varsa 
olduğu gibi ortaya dökmek zorundayız.

  Nam verae voces tum demum pectore ab imo 

  Ejiciuntur, et eripitur persona, manet res. (Lucretius)

  İşte o zaman içten sözler dökülür yürekten 

  Maske düşer, yüz kalır ortada.

  İşte onun için hayatımızın bütün eylemleri bu son mihenk taşında 
denenmelidir. Başlıca gündür o, bütün öteki günleri yargılayan 
gündür. Bütün geçmiş yılların hesabı o gün verilmeli, der eskilerden 
biri. Ben de çalışmalarımın meyvesini denemeyi ölüme bırakıyorum. 
O zaman görürüz düşüncelerimin ağzımdan mı, yüreğimden mi 
çıktığını... (Kitap 1, bölüm 19)

  AMERİKA'NIN BULUNUŞU

  Dünyamız az önce bir başka dünya buldu. Bunun sonuncu kardeş 
olduğunu kim söyleyebilir. Bugüne dek inlerin cinlerin bildiği yoktu 
bu yeni dünyayı. Bizimki kadar büyük, insan dolu, kanlı canlı bir 
dünya bu; ama o kadar yeni, o kadar çocuk ki a.b.c. öğreniyor henüz. 
Elli yıl öncesine kadar ne yazı biliyordu, ne tartı, ne ölçü, ne giysi, ne 
buğday, ne üzüm. Doğanın kucağında çırılçıplaktı; anası ne verirse 
onunla besleniyordu. Biz dünyamızı son çağında, şair Lucretius da 
gençlik yıllarında görmekte aldanmıyorsak, biz karanlığa gömülürken 
bu dünya aydınlığa yeni erecek daha. Bütün dünya bir inme geçirecek 
de sanki, bir kolu tutmaz olup öteki kolu sağlam kalacak. Ama çok 
korkarım ona dokunmakla çöküp yıkılışını hızlandırmış, inançlarımızı, 
bilim ve sanatlarımızı onlara pek pahalıya satmış olacağız. Bir çocuk 
dünyaydı bulduğumuz; öyleyken biz onu ne doğal değer ve 
gücümüzün üstünlüğüyle dizginimiz altına soktuk, ne doğruluğumuz, 
iyiliğimizle yetiştirdik, ne de ruh yüceliğimiz, cömertliğimizle 
kendimize bağladık. Verdikleri karşılıkların, kendileriyle yapılan 
alışverişlerin çoğu gösteriyor ki doğal kafa aydınlığı, kavrama 
bakımından hiç de bizden aşağı değiller. Kusko ve Meksiko 
şehirlerinin akıllara durgunluk veren görkemi; görülmedik nice şeyler 
arasında bilmem hangi kralın o bahçesi ki, meyveleri ve tüm bitkileri 
gerçek bir bahçedeki düzen ve büyüklükleriyle altından yapılmış, 
sarayında ülkesinde yaşayan bütün hayvanların yine altından 
heykelleri, değerli taşlardan, kuş kanatlarından, boyalı pamuklardan 
yaptıkları el işlerinin güzelliği zanaattan yana da bizden geri 
kalmadıklarını göstermektedir. İnançlara bağlılık, yasalara saygı, 
iyilik, cömertlik, dürüstlük, içtenlik gibi erdemlere gelince bunların 
bizde onlardakinden daha az olması işimize pek yaradı. Bu 
üstünlükleri yüzünden mahvolmuşlar, kendi kendilerini satıp 
çiğnettirmişlerdir.

  Gözüpekliğe, yiğitliğe gelince, acılara, açlığa, ölüme karşı 
dayanmaya, yürek sağlamlığına, sözünün eri olmaya gelince, 
bunlardan yana bizim dünyamızın geçmişindeki en ünlü örneklerin 
onlarınkileri hiç de aşmadıklarını söylemekten çekinmem. Çünkü 
onları altedenlerin nelerden yararlandıklarını düşünelim: Adamları 
kandırmak için ne kurnazlıklara, ne dalaverelere başvurmuşlar! Sonra 
bu ulusların haklı şaşkınlığı: Birdenbire karşılarına sakallı birtakım 
insanlar çıkıveriyor dilleri, dinleri, biçimleri, davranışları bir başka 
türlü; üstünde insan bulunabileceğini hayal etmedikleri uzak bir 
yerden gelinişler; hiç at görmemiş, hatta sırtında insan ya da yük 
taşıyan hayvan görmemiş kimselerin karşısına bilinmedik koca 
ejderler üstüne binmiş olarak çıkmışlar bizimkilerin sırtında göz 
kamaştıran zırhlar, ellerinde keskin, parıl parıl kılıçlar; onlarsa bir 
aynanın ya da bir bıçağın mucizeli pırıltısına karşılık avuç dolusu altın 
ve inci vermeye can atıyorlar. Bizim çeliğimizi delebilmek için ne 
yeterince bilgileri var, ne gereçleri; toplarımızın, tüfeklerimizin 
çıkardığı yıldırımları, gök gürültülerini de katın bunlara. Roma 
İmparatorunu bile afallatacak olan o gümbürtüleri; bunların karşısında 
çırılçıplak insanlar, yalnızca pamuktan yapabildikleri bir parça 
giysileriyle; bütün silahları da yaylar, taşlar, sopalar ve ağaçtan 
kalkanlar; sözde dostluğumuza, iyi niyetimize güvenip acayip şeyler 
görme meraklarıyla faka basan insanlar... İki dünya arasındaki bu 
ayrılığı hesaba kattınız mı, bizim fatihlerin bunca zaferi zafer 
olmaktan çıkıyor.

  Erkek, kadın, çocuk, kaç binlerce insan tanrılarını ve özgürlüklerini 
korumak için ne sarsılmaz bir coşkunlukla kendilerini amansız 
tehlikelere atıyorlar; onları hayasızca aldatanların köleliğine 
katlanmaktansa bütün belaları, işkenceleri, ölümü ne yiğitçe bir 
direnişle seve seve göze alıyorlar; böylesine alçakça zafer kazanan 
düşmanlarının elinden ekmek yemektense açlıktan kırılmaya nasıl razı 
oluyorlar! Bunlara bakınca öyle sanıyorum ki bu insanlara silah, görgü 
ve sayı eşitliğiyle başa baş saldırsalar gördüğümüz bütün savaşların 
sonundan daha da kötü bir sonla karşılaşırlar.

  Bari bu soylu ülkeyi Büyük İskender, eski Yunanlılar, Romalılar 
fethetmiş olsaydı; bunca krallıkları ve halkları böylesine büyük 
değişikliğe uğratacak eller, onların vahşi yanını tatlılıkla törpüleseler, 
doğanın orada ürettiği güzel tohumları güçlendirip geliştirseler, 
toprakların işletilmesine, şehirlerin donatılmasına gerekli olduğu 
ölçüde kendi dünyalarının sanatlarının katmakla kalmayarak Yunan ve 
Roma erdemlerini o ülkenin yerli erdemleriyle karıştırsalardı! Bizim 
oraya götürdüğümüz ilk örnekler, davranışlar o halkları erdeme 
hayran etse ve özendirse, onlarla bizim aramızda kardeşçe bir 
toplaşma ve anlaşma kurabilse bütün o yeni ülkede ne yaman bir 
evrim, bir ilerleme sağlanabilirdi! Çoğunun doğal başlangıçları bu 
kadar güzel olan, o yepyeni, o öğrenmeye susamış ruhları kazanmak 
ne kolay olurdu! Biz tam tersine bilgisizliklerinden, 
görgüsüzlüklerinden yararlanıp onları bizdeki kötü örnekleriyle 
kalleşliğe, sefilliğe, cimriliğe, her türlü insanlık dışı davranışlara, 
işkencelere alıştırdık. Kim, ne zaman bezirganlığı, alışverişi böylesi 
bir sömürüye götürmüştür? Bunca şehir dibinden yıkılıyor, bunca 
ulusun kökü kurutuluyor, milyonlarca insan kılıçtan geçiriliyor, 
dünyanın en zengin, en güzel ülkesinin altı üstüne getiriliyor, niçin? 
İnciler, biberler, alıp satacağız diye. Aşağılık makine zaferleri bunlar! 
Hiçbir zaman kazanç tutkusu, hiçbir zaman haksız sömürü insanları 
böylesi korkunç bir kinle birbirine düşünmemiş, bu kadar yürekler 
acısı kıyımlara yol açmamıştır.

  Deniz kıyısı boyunca altın aramaya çıkmış İspanyollar bereketli, 
güzel ve insanı bol bir ülkede karaya çıkıyorlar ve her yerde olduğu 
gibi orada da yerlilere kendi kendilerini övüyorlar: Barışsever 
insanlarmış, uzak yollardan gelmişlermiş, kendilerini bütün dünyanın 
en büyüğü olan Kastilya Kralı yollamış; Tanrının yeryüzündeki 
temsilcisi olan Papa bu krala bütün Hint ülkesini bağışlamışmış; 
yerliler onun uyrukluğuna girmek isterlerse kendilerine pek iyi 
davranacaklarmış; onlardan yiyecek şeyler, bir de bazı ilaçlarda 
kullanmak üzere altın istiyorlarmış; ayrıca bir tek tanrı inancını ve 
bizim dinimizin doğruluğunu bilmeleri gerekiyormuş, bu dine 
girmeleri de haklarında hayırlı olurmuş, yoksa işler sarpa sararmış. 
Aldıkları karşılık şu olmuş:

  Barışseveriz diyorsunuz, ama görünüşünüz hiç de öyle değil. 
Kralınıza gelince, isteyen durumunda olması muhtaç ve yoksul 
olduğunu gösteriyor; ona bu toprakları veren ise savaş seven bir adam 
olacak, çükü kendisinin olmayan bir yeri başkasına vermekle onu 
verdiği yerin eski sahipleriyle cenkleşmeye sürüyor. İstediğiniz 
yiyeceklere gelince onları veririz. Altınsa, bizde pek fazla yok; zaten 
yaşamak için işimize yaramadığından, bütün istediğimiz de rahatlıkla, 
güzellikle yaşamak olduğundan altına pek değer vermeyiz; ama, 
tanrılarımız için kullandığımız altın dışında ne kadar bulabilirseniz 
çekinmeden alabilirsiniz. Bir tek tanrıya gelince, böyle bir düşünüş 
güzel, ama bunca zaman bize yararlı olmuş dinimizi değiştirmek 
istemeyiz; dostlarımız, tanıdıklarımızdan gayrısından öğüt almaya da 
alışık değiliz. Korkutmalarınıza gelince, durumlarını, güçlerini 
bilmediğimiz insanlara meydan okumak akıl karı değildir. Kısacası 
topraklarımızdan bir an önce çıkıp gitmeye bakın; silahlı ve yabancı 
kimselerin dürüstlüklerine, parlak sözlerine güvenme adetimiz yoktur. 
Çekip gitmezseniz siz de şunlar gibi olursunuz...

  Böylece konuşmuş yerlilerin kralı ve şehrin çevresindeki kesik insan 
kafalarını göstermiş. İşte bu çocuk dünyanın hiç de çocukça olmayan 
konuşmalarından bir örnek... (Kitap 3, bölüm 6)
 
  HASTA GÖRÜNMENİN ZARARLARI ÜSTÜNE

  Martialis'in bir taşlaması vardır ki, iyilerindendir; çünkü türlü türlüsü 
vardır onda taşlamanın. Bunda, Caelius'un başına geleni anlatır hoşça. 
Caelius Roma'da büyüklere dalkavukluk etmekten, sabah akşam 
yanlarında bulunup arkalarında dolaşmaktan kurtulmak için nekris 
hastalığına tutulmuş gibi göstermiş kendini; herkesi inandırmak için 
de bacaklarını ovduruyor, sardırıyor ve nekrisli bir hastanın bütün 
hallerini takınıyormuş; sonunda talih gerçek bir nekris ikram etmiş 
ona:

  Tantum cura potest et ars doloris 

  Desüt fingere Caelius podagram. (Martialis)

  Öyle başardı hasta görünme sanatını ki 

  Gerçekten nekrise tutuldu Caelius

  Appianus'da okudum sanıyorum: Adamın biri Roma triumvir'lerinin 
cezalarından kaçmak, ardına düşenlerce tanınmamak için saklanıp 
kılık değiştirmiş; işi daha da sağlama bağlamak için de tek gözlü 
gösteriyormuş kendini. Biraz daha özgür yaşamaya başlayıp da uzun 
süre gözüne yapışık kalan bezi çıkarınca bakmış o güzü görmüyor 
artık. Belki görme duyusu uzun zaman kullanmamakla uyuşmuş ve 
tüm görme gücü öteki göze geçmiştir çünkü, hep farkına 
varmamışlardır, kapalı tuttuğumuz göz, etkisinin bir kısmını 
arkadaşına yollar, bu yüzden de açık kalan göz büyür ve şişkinleşir. 
Martialis'in nekrislisi de hareketsizliğiyle, ovmalarla, merhemlerle 
hastalığı yaratan iç etkenleri çağırmış olabilir.

  Froissard'ın anlattığı bir sürü İngiliz soylusu da Fransa'ya geçip 
bizlere karşı kahramanlıklar gösterecekleri güne kadar bir gözlerini 
kapalı tutmaya yemin ederler. Şu düşünce gıdıkladı beni: İster misin 
bu şövalyeler de hastalık oynayanların kötü sonuna uğramış, 
uğurlarında kahramanlık ettikleri sevgililerinin yanına bir gözleri kör 
olarak dönmüş olsunlar!

  Çocuklar tek gözlüleri, topalları, şaşıları ve daha başka sakatları taklit 
ettikleri zaman anaları onları azarlamakta haklıdır; çünkü, o yaştaki 
tazeliğiyle bedenin kötü bir yana eğilebilmesi bir tarafa, talih de bizi 
oynadığımız oyuna düşürmekten hoşlanıyor gibi gelir bana. Çok 
duymuşumdur hastalık oynarken yataklara düşenleri.

  Ben de öteden beri, at üstünde ve yürürken, elimde bir değnek ya da 
bir baston tutmaya alışmış, bunda bir zariflik göstermeye, yapmacık 
hallerle bastona dayanmaya kadar varmışımdır. Çokları korkutmak 
istemiştir beni, bu gösteriş günün birinde zorunluluk olur diye. 
Bundan çıkarıyorum ki soyumda ilk nekrisli ben olacağım.
Ama bu bölümü uzatıp başka renk katalım ona, körlük üstüne. Plinius 
der ki adamın biri düşünde kör olmuş gördü kendini ve hiçbir hastalığı 
yokken sabah kör olarak uyandı. Hayal gücü buna neden olabilir,
başka yerde söylediğim gibi, Plinius da öyle düşünüyor gibidir; akla 
daha uygun gelen şu; beden, görme gücünü yok eden birtakım 
gelişmeleri (ki hekimler isterlerse nedenini bulabilirler) için için 
duymuş ve adamın öyle bir düş görmesine yol açmıştır.

  Seneca'nın bir mektubunda anlattığı buna yakın bir hikayeyi de 
ekleyelim: Bilirsin, diye yazıyor Lucilius'a, Harpasta, karımın 
soytarısı o deli kadın, babadan kalma göreviyle kalmıştır evimde; 
çünkü ben bu korkunç yaratıklara düşmanımdır; kaldı ki canım bir 
deliye gülmek isterse, hiç uzağa gitmeden, kendi kendime gülebilirim. 
Çok garip, ama gerçek sana anlatmak istediğim: Bu deli kadın kör 
olduğunu anlamıyor ve benim evimin karanlık olduğunu ileri sürerek, 
kendisini başka yere götürmesini istiyor yöneticisinden ikide bir. 
Onun bu durumuna gülüyoruz; ama inan bana ki hepimizin düştüğü 
bir durumdur bu: Kimse cimri olduğunu, kıskanç olduğunu kabul 
etmez. Körler hiç olmazsa bir yol gösterici isterler; biz kendi 
kendimizi sokarız yanlış yollara. Benim yükseklerde gözüm yoktur, 
ama Roma'da başka türlü yaşanmaz, deriz; öfkeliysem, güvenli bir 
hayat kuramadıysam suç bende değil, gençlikte deriz. Dışımızda 
aramayalım kötülüğü, içimizdedir o; ciğerimize işlemiştir. Hasta 
olduğumuzu bilmemek de iyileşmemizi daha zorlaştırır. Kendimizi 
erkenden bilmeye başlamazsak, nasıl başederiz bunca dertlerle, bunca 
kötülüklerle? Oysa felsefe gibi çok tatlı bir ilacımız da var. Öteki 
ilaçları ancak bizi iyileştirirlerse hoş buluruz; felsefe ise hem 
hoşlandırır, hem iyileştirir bizi.

  İşte Seneca'nın beni konumdan uzaklaştıran sözleri; ama yararsız da 
sayılmaz bu uzaklaşma. (Kitap 2, bölüm 25)

  VİCDAN ÜSTÜNE

  İç savaşlarımız sırasında kardeşimle birlikte yola çıktığımız bir gün 
kibar davranışlı bir baya rastladık. Bizim hasımlarımızdan yanaymış, 
ama ben bilmiyordum; çünkü kendini olmadığı gibi gösteriyordu. Bu 
savaşların en kötü yanı bu işte: Düşmanınızla aranızda dil, kılık 
kıyafet ayrılığı olmadığı, aynı yasalar, aynı töreler, aynı hava içinde 
yetişmiş bulunduğunuz için öyle karışır ki her şey, yanılmaları, 
çatışmaları önlemek kolay olmaz. Bu yüzden tanınmadığım yerde 
kendi birliklerimize rastlamaktan bile korkardım, sorgu suale, daha da 
kötüsüne uğrayabilirim diye. Uğradığım da olmuştu eskiden: Böylesi 
bir karışıklık yüzünden adamlarımı, atlarımı yitirdim; hizmetimde 
çalışan soylu bir İtalyan çocuğunu da alçakça öldürdüler özenle 
büyüttüğüm bu İtalyan'la büyük umutlarla dolu güzelim bir çocukluk 
söndü gitti. Kardeşimle rastladığımız yolcuya gelince, adam öyle 
şaşkınca bir korku içindeydi ki, yolda atlılara rastladıkça, kralı tutan 
şehirlerden geçtikçe öyle beti benzi soluyordu ki, sonunda bunların 
vicdan rahatsızlığından geldiğini anladım. Öyle geliyordu ki bu zavallı 
adama, yüzündeki maske ve kazağındaki haçlar arasından yüreğindeki 
gizli niyetleri okuyacaklar. Vicdanın zorlaması böylesine şaşırtıcı bir 
şeydir! Ele verdirir bizi, kendimizi suçlamaya, kendimizle savaşmaya 
zorlar bizi; tanık yokluğunda kendimize karşı tanıklık ettirir bize:

  Occultum quaties animo torture flagellum (Juvenalis)

  İçimizde gizli bir kırbaç taşıyan o cellat.

  Şu masal çocukların ağzındadır. Bessus adında biri, bir serçe 
yuvasını hiç yüreği sızlamadan bozup yavruları öldürmüş, bundan 
ötürü kendisine çatanlara: Haklıydım, demiş; çünkü bu serçe yavruları 
durmadan beni babamı, öldürmekle suçluyorlardı haksız yere. Bu baba 
katili o güne dek bilinmeden, kuşku uyandırmadan kalmış; ama 
vicdanının öc alıcı cadalozları cezayı çekecek olanın kendisine suçunu 
açıklatmıştır.

  Hesiodos, ceza suçun ardından hemen gelir; sözünü düzeltir: Ceza ile 
suçun aynı anda, birlikte doğduklarını söyler. Cezasını bekleyenler 
onu çekiyor demektir cezayı hak etmiş olan onu bekliyordur. Kötülük 
kendisine işkenceler uydurur:

  Malum consilium consultori pessimum (Bir atasözü)

  Kötülüğün beterini kötülük eden görür.

  Nasıl ki arı başkasını sokunca kendisine daha fazla zarar verir çünkü 
iğnesi ve gücü elden gider.

  Vitasque in wlnere ponunt (Virgilius)

  Açtıkları yarada canlarını bırakırlar.

  Kuduz böceklerinde, doğanın bir çelişkisi olarak, kendi zehirlerinin 
panzehiri de bulunur. Onun gibi insan kötülükten tat alırken 
vicdanında tam tersi bir acılık oluşur ve uyurken uyanıkken, türlü 
üzücü kuruntularla azap çektirir bize.

  Quippe ubi se multi, per somnia saepe loquentes 

  Aut morbo delirantes, procraxe ferantur,

  Et celata diu in medium peccata dedisse. (Lucretius)

  Çünkü çokları uykularında, sayıklamalarında 

  Suçlamışlar kendi kendilerini,

  Gizli kalmış cinayetleri çıkmış ortaya.

  Apollodorus düşünde görmüş ki İskitler derisini yüzüyor, kazanda 
kaynatıyorlar onu ve bu arada yüreği: Bütün bu kötülüklere ben neden 
oldum, diye mırıldanıyormuş. Kötüler hiçbir yerde saklanamaz, der 
Epikuros; çünkü ne kadar saklansalar vicdan kendi kendilerini 
buldurur onlara.

  Prima est haec ultio, quod se 

  Judice nemo nocens absolvitur.	(Juvenalis)
 
  İlk ceza odur ki, hiçbir suçlu 

  Kendi yargıçlığından kurtulamaz.

  Vicdan içimize korku saldığı gibi, suçsuzsak rahatlık ve güven verir 
bize. Ben kendimden söyleyebilirim ki türlü kötü durumlarda, içimden 
geçeni, niyetlerimin temizliğini gizlice kendim bildiğim, düşündüğüm 
için daha korkusuz adımlarla yürümüşümdür.

  Conscia mens ut cuique sua est, ita concipit intra Pectore pro facto 
spemque metumque suo. (Ovidius)

  Kendi üstüne bildiklerine göre ruhumuz 

  Umut ya da korku duyar yaptıklarından.

  Binlerce örnek verebilirim buna; aynı kişiden üç örnek yeter.

  Scipio, Roma halkı önünde ağır bir suçlamaya uğradığı bir gün, 
kendisini savunacak ya da yargıçlarına yaranacak yerde şöyle demiş 
onlara: Pek yaraşır size, sayesinde dünyayı yargılama yetkisini elde 
ettiğiniz bir insanın başını yargılamak.

  Bir başka zaman, bir halk hatibinin, üstüne yağdırdığı suçlamalara 
karşılık olarak, kendini hiç savunmadan: Gelin yurttaşlarım, demiş 
gidelim, böyle bir günde Kartacalılara karşı bana kazandırdıkları zafer 
için tanrılara şükredelim. Böyle diyerek kalkmış tapınağa doğru 
yürümeye başlamış. Bütün topluluk, kendisini suçlayanla birlikte 
ardından gelmiş.
 
  Petilius, Cato'nun dürtüklemesiyle, ondan Antakya'da harcadığı 
paraların hesabını sorunca Scipio bu hesabı vermek üzere senatoya 
geliyor ve koltuğunun altında koca bir defter gösteriyor, ne verip ne 
aldığının orda yazılı olduğunu söylüyor defter istenince vermiyor: 
Verirsem kendimden utanırım, diyor ve senatonun önünde kendi 
elleriyle param parça ediyor defteri. Vicdanı rahat olmayan bir insanın 
böylesi bir güven gösterişi yapabileceğini sanmam. Yüreği yaratılıştan 
öyle büyük, yükseklerde bulunmaya öyle alışmıştı ki, der Titus Livius, 
suç işlemeye eli varamaz, suçluluğunu savunma durumuna düşmeyi 
kendine yediremezdi.

  İşkenceler tehlikeli bir suç arama yoludur doğruluktan çok sabır 
denemesi olabilir. Çünkü acı çekmek niçin daha çok olanı söyletsin de 
olmayanı söylemeye zorlamasın? Tersini düşünürsek, kendine yüklenen 
suçu işlememiş olan işkencelere dayanacak kadar sabırlı olursa, suçu 
işlemiş olan, yaşamak gibi güzel bir ödülü kazanmak için niye aynı sabrı 
göstermesin? Öyle sanıyorum ki bu işkence buluşunun temelinde, 
vicdanım etkisinden yararlanma düşüncesi vardır. Çünkü suçlunun 
suçunu açıklamasında vicdan işkenceye yardım edip diretme gücünü 
azaltabilir; ama öbür yandan suçsuzu işkenceye karşı güçlendirir vicdan. 
Doğrusunu söylemek gerekirse bu yol belirsizlikler, tehlikelerle doludur.
Öylesi dayanılmaz acılardan kurtulmak için neler söylemez neler 
yapmaz insan?

  Etiam innocentes cogit mentiri dolor (Publius Syrus) 

  Acı masuma da yalan söyletir.

  Bundan ötürü, yargıcın masum olarak öldürmemek için işkence 
ettirdiği insanı hem masum, hem de işkence görmüş olarak öldürttüğü 
olur. Binlerce insan işlemedikleri suçları yüklenip başlarını 
vermişlerdir. Bunlar arasına Philotas'ı da koyarım; İskender'in bu 
dostuna yüklediği suç ve ettiği işkence de böylesi bir sonuca varmıştı.
Evet, orası öyle ama, diyorlar, yine de bu, insan güçsüzlüğünün 
bulabildiği en az kötü yoldur. Bence pek insanlık dışı bir yol, üstelik 
de boşuna çaba! Birçok uluslar bu konuda, kendilerine barbar diyen 
Yunanlı ve Romalılardan daha az barbardırlar: Onlara göre suç 
işlediği henüz kuşkulu bir insana işkence etmek, ötesini berisini 
koparmak korkunç, canavarca bir şeydir. Bilgisizseniz ne yapsın 
adam? Suçsuz ölmesin diye bir insanı ölümden beter durumlara 
sokmakla haksızlığın büyüğünü işlemiş olmuyor musunuz? 
Oluyorsunuz elbet; görmüyor musunuz çoklarının o darağacından 
beter işkencelerden geçmemek için ölümü göze aldıklarını? 
Öldüresiye işkence etmekle ölüm cezasını önceden vermiş ve 
uygulamış olmuyor musunuz?

  Şu hikayeyi nerde dinledim bilmiyorum, ama adaletimizin vicdanı 
üstüne tam bir düşünce veriyor. Bir köylü kadın, hakseverliğiyle ünlü 
bir generale bir askerini şikayet etmiş; bu askerin zorla ufacık 
çocuklarının elinden birkaç lokmalık lapayı aldığını; çocuklarına 
yedirecek başka hiçbir şeyi kalmadığını, çünkü ordunun çevredeki 
bütün köyleri talan ettiğini söylemiş. Ama hiç kanıt yokmuş ortada. 
General kadına: İyi bak ve düşün; haksız yere suç yüklüyorsan ceza 
görürsün, demiş. Kadın diretince, işin doğrusunu anlamak için askerin 
karnını yardırıvermiş. Ve kadın haklı çıkmış. Sorgusu içinde idam 
cezası. (Kitap 2, bölüm 5)
 
  KENDİ KENDİSİYLE YETİNME

  Krallar hiçbir şeyimi almazlarsa bana çok şey vermiş olurlar hiçbir 
kötülük etmezlerse yeterince iyilik etmiş sayılırlar bana. Bütün 
istediğim budur onlardan. Ama nasıl şükrediyorum tanrıya, varımı 
yoğumu bana aracısız vermiş, beni yalnız kendisine borçlu kılmış 
olduğu için! Nasıl yalvarıyorum ona gece gündüz beni hiçbir zaman, 
kimseye karşı ağır bir minnet altına sokmasın diye! Ne mutlu bir 
özgürlükle bunca zaman yaşadım: Onunla bitsin ömrüm!
Bütün çabam kimseye muhtaç olmadan yaşamak.

  In me omnis spes est mihi. (Terentius)

  Bütün umudum kendimde.

  Bunu başarmak herkesin elindedir; ama ölmeyecek kadar yiyecek 
içeceği olanlar daha kolay başarabilirler elbet bunu. Bir başkasına 
bağlı yaşamak yürekler acısı ve belalı bir şeydir. Kendimiz ki en iyi, 
en emin sığınağımız odur; -kendimiz bile güvenilir değiliz yeterince. 
Kendimi hem yürekçe -asıl iş yürekli olmakta çünkü-, hem varlıkça 
öyle hazırlıyorum ki, başka her şeyimi yitirdiğim zaman kendimle 
yetinmesini bileyim.

  Hippias gereğinde her şeyden sevine sevine elini çekip Musalarla 
başbaşa kalabilmek için kendini bilime vermekle kalmadı; ruhunun 
kendi kendiyle yetinmesi, dışardan gelecek rahatlıklardan yiğitçe 
vazgeçebilmesi için filozof olmakla da kalmadı; büyük bir merakla 
yemek pişirmesini, tıraş olmasını, giysilerini, ayakkabılarını, öte 
berisini kendi yapmasını da öğrendi ki, kendi yükünü taşıyabildiği 
kadar kendi taşısın ve kimsenin yardımına muhtaç olmasın...

  Vermede nasıl bir üstün olma niteliği varsa, almada da bir boyun 
eğme niteliği vardır. Onun içindir ki Beyazıt I, Timurlenk'in 
gönderdiği hediyeleri küfürler ederek geri çevirmiş. Sultan 
Süleyman'ın bir Hint İmparatoruna yolladığı hediyeler de öyle 
kızdırmış ki adamı, kabaca reddederek bizim adetimiz almak değil 
vermektir, demekle kalmamış, hediyeleri getiren elçileri zindana 
attırmış. (Kitap 3, bölüm 9)
 
  İYİ AMAÇ UĞRUNA KÖTÜ YOLLAR

  Doğanın yapıtlarındaki evrensel düzende şaşılası bir bağlaşma ve 
uyuşma var: Belli ki oluruna bırakılmış ve değişik başların yönettiği 
bir düzen değil bu. Bedenlerimizin hastalıkları, nitelikleri, devletlerde, 
hükümetlerde de görülüyor. Krallıklar, cumhuriyetler bizim gibi 
doğuyor, gelişip parlıyor ve yaşlanıp ölüyorlar. Bedenlerimizin
gereksiz ve zararlı akıtlarla dolduğu oluyor: Bunlar iyi akıtlar da 
olabilir aslında (çünkü hekimler sağlığımızın fazla iyi olmasından 
korkarlar ve her şeyimiz değişken olduğu için derler ki sağlığımız 
fazla parlak, fazla kanlı canlı oldu mu özellikle bozmalı, hızını 
kesmeli, yoksa belli bir yerde dura kalamayan yaratılışımız düzensizce 
ve birdenbire geriye teper işte bu aşırı sağlığı önlemek için atletlere 
müshil verir ve kan alırlar bir yerlerinden). Ya da kötü akıtlar aşırı 
çoğalıyor ki, hastalıkların genel nedeni budur. Buna benzer bir aşırı 
çoğalma yüzünden devletlerin hastalandığı görülür ve onlar için de 
türlü müshiller kullanmak adet olmuştur. Kimi zaman büyük sayıda 
ailelere göç ettirildi, ülkenin yükünü azaltmak için; bunlar gider 
başkalarının zararına geçinecek bir yer ararlardı. İşte böylece bizim 
eski Franklar Almanya içlerinden gelip Galya'yı aldılar, ilk sakinlerini 
kovdular; sonsuz bir insan seli böylece gelişip Brennus ve başkaları 
zamanında İtalya'ya aktı. Gotlar, Vandallar için de, bugün 
Yunanistan'ın ilk halkını kovup yerine oturanlar için de böyle oldu. 
Bunlar kendi yurtlarını bırakıp uzak uzak yerlere gittiler; ve dünyada 
bu göçlerin sarmadığı bir iki köşe kaldı yalnız. Romalılar 
sömürgelerini bu yoldan kuruyorlardı; kendi kentlerinin aşırı ölçüde 
şiştiğini görünce az gerekli halkı çıkarıyor, fethettikleri yerlere 
yolluyorlardı. Kimi zaman savaşları bile bile kışkırtıp besledikleri de 
oldu: Yalnız adamlarını hep tetikte tutmak, bozulmaların anası olan 
işsizliğin daha kötü sonuçlarını önlemek için yapmıyorlardı bunu:

  Et patimur longae pacis mala, saevior armis Luxuria incumbit...

  Fazla uzun bir barışın dertlerini çekiyoruz Lüks, kılıçtan beter eziyor 
bizi.

  Cumhuriyetlerinden biraz kan alınmasını sağlamak, gençlerinin fazla 
ateşlenen kanlarını serinletmek, fazla taşkın büyüyen bu ağacın 
dallarını biraz kısaltıp aralamak istiyorlardı. Kartacalılar' a karşı 
açtıkları savaşın nedeni buydu...

  Bizim zamanımızda da böyle düşünceler var; içimizde fazla 
kaynayan kanı bir komşu ülkeyle yapılacak savaşta akıtmak istiyorlar; 
yoksa diyorlar, bedenimizi saran bu ateşli akıtlar başka yere akıtılmadı 
mı bizi uzun süre sıtma sıcaklığı içinde tutup sonunda içimizden 
çökertirler.
 
  Gerçekten de yabancılarla savaş bir iç savaştan daha tatlı bir beladır; 
ama kendi rahatımız için başkalarının  rahatını kaçırmak da öyle 
büyük bir haksızlık ki bunu tanrının hoş göreceğini sanmam.
Ne var ki yaratılışımızın cılızlığı yüzünden ister istemez iyi bir amaca 
ulaşmak için kötü yollara başvurmak zorunda kalıyoruz. Lykurgos, 
gelmiş geçmiş yasa koyucuların en erdemlisi ve en olgunu, halkını 
içki düşkünlüğünden korumak amacıyla pek haksız bir yol bulmuş; 
köleleri olan Elotlar'a zorla içirtirmiş ki, Ispartalılar adamların şarapla 
ne durumlara düştüğünü görüp içki düşkünlüğüne karşı iğrenme 
duysunlar. Bundan beteri de var: Eskiden ölümün her türlüsüne 
hüküm giyenleri hekimlerin canlı canlı kesip biçmelerine izin 
verilirmiş ki, iç organlarımızı doğal halinde görebilsinler. Kötü yola 
gitmek gerekirse bunu ruhun sağlığı için yapmak beden sağlığı için 
yapmaktan daha bağışlanır bir şey. Romalılar da halkı yiğit 
yetiştirmek, tehlikeleri ve ölümü hoş görmeye alıştırmak için o 
korkunç oyunlara başvuruyorlardı. Gladyatörler herkesin gözü önünde 
savaşıyor, birbirini yaralayıp öldürüyorlardı:

  Quid vesani aliud sibi vult ars Impia ludi

  Quid mortes juvenum, qui sanguine pasta voluptas. (Prudentius)

  Bundan geliyordu o ölüm oyunları, o çılgınlık 

  O kanla beslenen zevk.

  Bu gelenek İmparator Teodosius'a kadar sürdü.
Doğrusu halkın eğitimi için yaman bir ibret, verimli bir ders oluyordu 
bu: Her gün halkın önünde yüz, ikiyüz, bin çift insan silahlanıp 
birbirini param parça ediyordu; hem bu işi öyle sağlam bir yürekle 
yapıyorlardı ki ağızlarından acıklı ya da acındırıcı bir söz çıktığı, bir 
kez sırtlarını döndükleri; rakiplerinin vuruşundan sakınmak için tek 
korkakça hareket yaptıkları bile görülmüyordu: Kılıca boyun uzatıyor, 
göğüs geriyorlardı. Birçokları ölesiye yara alınca meydan üzerinde 
canvermezden önce halka adam yollayıp ölüşlerini beğenip 
beğenmediğini sorduruyordu. Durmadan savaşıp ölmeleri yetmiyor, 
bu işi sevinçle yapmaları gerekiyordu; o kadar ki ölüm karşısında 
biraz çekingen davrandıkları görülünce yuhalar, lanetler yağıyordu 
üstlerine.

  İlk Romalılar bu işte hükümlüleri kullanıyorlardı; ama sonraları 
suçsuz köleler de kullanıldı. Bu iş için kendilerini satan özgür 
yurttaşlar, senatörler, Romalı Şövalyeler, hatta kadınlar bile oldu. Çok 
şaşırdım, inanmazdım da buna, eğer zamanımızdaki savaşlarda 
binlerce yabancı insanın kendilerini hiç ilgilendirmeyen bir kavga 
uğruna kanlarını, canlarını sattıklarını görmeseydim. (Kitap 2, bölüm 
23)

  KENDİMİZİ İNCELEME

  Her konudan çok kendimi incelerim. Benim metafiziğim de budur, 
fiziğim de.

  Qua deus hanc mundi temperet arte domum 

  Qua venit exoriens, qua deficit unde coactis 

  Comibus in plenum menstrua luna redit; 

  Unde salo superant venti, quid flamine captet 

  Eurus, et it nubes unde perennis aqua.

  Sit ventura dies mundi quae subruat aries. (Propertius)

  Bu dünya evini nasıl yürütür tanrı; 

  Ay nasıl yükselir, ufaldıkça ufalır; 

  Her ay nasıl bütünlenir dolunay;

  Deniz üstünde niçin bu yeller, Eurus'un getirdiği; 

  Nerden gelir bulutları yapan tükenmez su,

  Günü gelip yıkılacaksa dünya.

  Quaerite quos agitat mundi labor. (Lucianus)

  Arayın, siz ki bilmek kaygısındasınız.
      
  Ben bu üniversite içinde kendimi bilgisizce ve kaygısızca dünyanın 
genel yasasına bırakıyorum. Bu yasayı içimde duydum mu yeterince 
biliyorum sayılır. Benim bilmem, yolunu değiştiremez onun; benim 
için değişeceği yok mu yasanın. Bunu ummak delilik, bundan derde 
düşmekse daha büyük bir deliliktir çünkü her yerde bir, herkes için 
orta malıdır bu yasa.

  Yöneticinin iyiliği ve gücü bizim yönetim işlerine karışmamızı 
gerektirmeyecek kadar büyüktür.

  Filozofça soruşturmalar, derin düşünmeler merakımızı beslemeye 
yarar yalnızca. Filozoflar zaten pek haklı olarak doğanın kurallarına 
uymayı salık verirler bize; ama bu kurallar pek o kadar yüksek bilgiler 
istemez. Filozoflar aslında uzaklaştırıyor bu kuralları ve doğanın 
yüzünü bize boya olarak gösteriyorlar; bu yüzden de o kadar bir örnek 
olan şeyin türlü çeşit bir sürü resimleri çıkıyor ortaya...

  Kendini en yalın sadelikle doğaya bırakmak en akıllıca bırakmaktır. 
İyi yapılı bir kafanın dinlenmesi için bilgisizlik ve ilgisizlik ne tatlı, ne 
yumuşak, hem de sağlık için ne yararlı bir yastık!

  Cicero'yu iyi anlamaktan çok kendimi iyi anlamak isterdim. Kendi 
üzerimde edindiğim görgü, iyi bir öğrenci olsam, beni adam etmeye 
yeter de artar bile. Geçirdiği aşırı bir öfkeyi, bu azgınlığın kendisine 
nelere götürdüğünü aklında tutan kişi, öfkenin çirkinliğini 
Aristoteles'te okuyacaklarından daha iyi görür ve daha haklı bir nefret 
duyardı ona karşı. Göze aldığı, savuşturduğu belaları, ne sudan 
nedenlerle bir durumdan ötekine geçiverdiğini aklında tutanlar, 
gelecek değişikliklere, durumlarını kavramaya hazırlıklı olurlar. 
Caesar'ın hayatındaki ibret dersleri bizim hayatımızdakinden daha çok 
değildir. İmparatorların olsun, halkın olsun herkesin hayatında bütün 
insanlık durumları vardır. Dinlemesini bilelim yalnız: Ne eksiğimiz 
olduğunu kendi kendimize hep söylemekteyiz. Bir düşüncesinde kaç 
kez aldandığını unutmamış insan ne kadar budala olmalı ki kendi 
düşüncesinden kuşku duymasın.

  Herkesin kendi kendini tanıması öğüdü ne kadar önemli olmalı ki 
bilim ve ışık tanrısı Apollon, bize diyeceklerinin özeti olarak onu 
tapınağının alınlığına yazdırmış. Platon bilgeliğin, bu buyruğu yerine 
getirmekten başka bir şey olmadığını söyler. Sokrates de bunu 
Xenophanes diyaloğunda inceden inceye doğrular. Her bilimdeki 
zorlukları ve karanlık yanı o bilime girenler bilir yalnız. Çükü 
bilmediğini bilmek için bir hayli anlayış olmalı insanda: Bir kapının 
kapalı olduğunu anlamak için o kapıyı itmek gerekir. (Kitap 1, bölüm 
13)

  Ölümün bizi nerede beklediği belli değil, iyisi mi biz onu her yerde 
bekleyelim. (Kitap 1, bölüm 20)

  RUH VE BEDEN HAZLARI

  Denebilir ki bence, bu dünya zindanında, ne yalnızca ruh, ne de 
yalnızca beden sayılabilecek hiçbir şey yoktur insanda: Ve (kimi din 
adamlarının ruhlarını kurtarmak için yaptıkları gibi), insan bedenine 
işkence etmek günahtır. İnsanın zevk duymasını en azından, acı 
çekmesi kadar hoşgörmemiz gerekmez mi aklımızı kullanırsak? 
Azizler nefislerini körletirken acıların en büyüğünü duyuyorlardı; 
bileşik olmaları dolayısıyla beden de katılıyordu elbet bu acıya, hiç de 
kendi davası olmadan. Öyle ki bedenin acı çeken ruha yalnızca 
katılması, yardım etmesiyle yetinmemişler, ona ayrıca korkunç 
eziyetler etmişler ki, ruhla beden yarışırcasına insanın, çetinliği 
ölçüsünde kurtarıcı bir azaba soksun!

  Bütün bunlar yetmiyormuş gibi, ruhu beden hazlarından soğutmak, 
bir köleyi sevmediği bir işe zorlar gibi onu hiçbir şeyden tat almamaya 
alıştırmak haksızlık değil mi? Ruha düşen daha çok zevkleri koruyup 
geliştirmek, onlara katılıp karışmaktır yönetim görevi ondadır çünkü. 
Ruhun yapacağı bir şey de, bence, kendine özgü zevkleri bedene 
tadabileceği kadar tattırıp benimsetmek, bu zevklerin ona tatlı 
gelmesini, yararlı olmasını sağlamaktır. Çünkü, dedikleri gibi, bedenin 
kendi iştahlarına ruha zarar verecek ölçüde düşmemesi gerektiği 
doğrudur, ama ruhun da kendi heveslerine bedene zarar verecek 
ölçüde düşmemesi neden doğru olmasın?

  Benim pek öyle soluğumu kesecek tutkularım yoktur. Benim kadar 
boş zamanı olmayan başkalarına cimriliğin, yükselme hırsının, 
kavgaların, davaların verdiği aşk daha rahatlıkla verebilirdi bana: 
Kendime daha iyi bakar, daha dikkatli, daha tok gözlü, daha alımlı 
olurdum; ihtiyarlığın surat asmalarından o biçimsiz, o zavallı surat 
asmalarından korurdu beni aşk; daha fazla sevip sayılmanın sağlam ve 
akıllıca yollarını aratırdı bana; ruhumu umutsuzluktan, bezginlikten 
kurtarıp kendi kendisiyle barıştırdı; benim yaşımdakilere işsizliğin ve 
kötüleşen sağlık durumunun yüklediği bir sürü sıkıntılı düşüncelerden, 
kasvetli kaygılardan uzaklaştırırdı beni; doğanın ilgilenmez olduğu 
kanımı ısıtır, coştururdu; çöküşüne doğru alabildiğine giden bu zavallı 
insanın çenesini dik tutturur, sinirlerini biraz gerer, canına dirilik, 
tazelik getirirdi. Ama bu mutluluğa yeniden ermenin hiç de kolay 
olmadığını iyi bilirim; gücümüz azalıp görgümüz arttıkça zevkimiz 
daha nazlı, daha titiz oluyor az şey getirebildiğimiz zaman çok şey 
bekliyoruz; seçilmeyi en az hakettiğimiz bir yaşta daha çok seçme 
hakkı istiyoruz; kendimizi bildiğimiz için de daha az atılgan, daha 
kuşkulu oluyoruz; kendimizin ve başkalarının  durumlarını 
bildiğimizden, sevileceğimizden emin olamayız. Kendimden utanırım 
kanı kaynayan taptaze gençler arasında:

  Cujus in indomito constantior inguine nervus 

  Quam noca collibus arbor inhaeret. (Horatius)
 
  Onlar ki kalkar dimdik genç uzuvları 

  Tepeye yeni dikilmiş bir fidan gibi.

  Ne işimiz var o sevinç yelleri ortasında bu düşkün halimizle?

  Possint ut juvenes visere fervidi 

  Multo non sine risu

  Dilapsam in cineres facem (Horatius)

  Görsün diye mi ateşli gençlik 

  Kahkahalarla gülerek

  Bizim küllenen meşalemizi.

  Güç de, akıl da onlardan yana; bırakalım meydanı gençlere; 
yarışamayız onlarla.

  O yeşeren güzellik bu hantal ellere gelmez, kaba yollarla kazanılmaz. 
Çünkü, ne demiş bir eski filozof, ardına düştüğü bir körpeden yüz 
görmeyişiyle alay eden birisine: Dostum peynirin bu kadar tazesini 
olta ısırmıyor!

  Aşk, karşılıklı duyumlar, uyumlar isteyen bir ilişkidir. Başka zevkleri 
insan ayrı cinsten türlü karşılıklar ödeyerek elde edebilir; ama bunda 
aldığını parayla ödemek zorundadır. (Kitap 3, bölüm 5)
 
  DOĞAYA UYMA

  Adetlerimizde, alışkanlıklarımızda, davranışlarımızda her türlü 
gariplik ve aykırılıklardan kaçınmalıyız; bunlar insanı başkalarından 
ayıran, insanlıktan çıkaran şeylerdir. İskender'in saray nazın 
Demophonos güneşte titrer, gölgede terlermiş; böyle bir yaratılışa kim 
sinirlenmez? Ben öylelerini gördüm ki, elma kokusuna Azraili 
yeğlerler, fare dediniz mi ödleri kopar; kaymak gördüler mi mideleri 
bulanır. Germanicus horoz görmeye, horoz sesi işitmeye 
dayanamazmış. Bu gariplikler insanın içindeki gizli bir dertten 
doğabilir; ama, erkenden çaresine bakılırsa, bunların önüne geçilebilir 
sanırım. Ben, kendi hesabıma, bunlardan, gördüğüm eğitim yoluyla 
kurtuldum; ama bu iş pek kolay olmadı. Şimdi, biradan başka, her 
türlü yiyecek içeceğe iştahım açıktır. Vücut daha kıvrakken, bütün 
alışkanlıklara, gereklere göre eğilip bükülmektedir. Bir delikanlı, 
iştahının ve iradesinin dizginlerini tutabilmek koşuluyla, bırakın her 
ulustan, her çeşitten insanlar ve ahbaplarla düşsün kalksın; hatta, 
gerekirse, taşkınlık, serserilik de etsin; herkes gibi yetişsin, her şeyi 
yapabilsin, ama yalnız iyi şeyleri severek yapsın. Kallisthenes'in, 
Büyük İskender kadar içmeye razı olmayıp bu yüzden kralın 
gözünden düşmesini filozoflar bile iyi görmemişlerdir. İnsan kralı
ile gülüp eğlenmeli, cümbüş etmeli. Hatta ben bir delikanlının 
cümbüşlerde arkadaşlarından daha canlı, daha dayanıklı olmasını 
isterim. İnsan kötü şeyleri, bilmediği, beceremediği için değil, canı 
istemediği için yapmamalı.

  Multum interest utnım peccare aliquis nolit aut nesciat. (Seneka)

  Kötülük etmeyi istememek başka, bilmemek başkadır.

  Fransa'da her türlü taşkınlıktan uzak kalmış bir baya, kibar bir 
mecliste: Kral'ın Almanya'daki işlerini görürken, kaç kez sarhoş 
olmak zorunda kaldınız? diye sordum; bunu iltifat olsun diye 
sormuştum, o da öyle aldı ve üç defa sarhoş olduğunu söyleyerek 
üçünün de hikâyesini anlattı. İçki içmemek yüzünden Alınanlar 
arasında çok sıkıntı çekmiş olanları bilirim. Alkibiades'in bulunmaz 
yaratılışına hayran olduğumu çok kez söylemişimdir. Alkibiades hiç 
sağlığı bozulmadan her türlü hayata kolayca girer, çıkar gün olur 
İranlılar'dan daha süslü, daha görkemli, gün olur 
Lakedemonyalılar'dan daha içine kapalı, daha tok gözlüdür Isparta'da 
her zevke perhiz, İonia'da her zevke düşkündür.

  Omnis Aristippum decuit color, et status, et res. (Horatius)

  Aristippos'a her kılık, her baht yakışır. (Kitap 1, bölüm 26)
 
  İNSAN AKLI

  Belki öteki varlıklarda görüldüğü gibi, insanlar için de doğal yasalar 
vardır; ama bizde kaybolup gitmiştir; çünkü şu mübarek insan aklı her 
yere karışıp düzen vermeye, komuta etmeye kalkmış, dünyanın 
yüzünü kendi büyük iddiaları, kararsız görüşleriyle bulandırmış, 
karmakarışık etmiş.

  Nihil itaque amplius nostrum est quod nostrum dico artis est. (Cicero)

  Gerçekten bizim olan hiçbir şey kalmamıştır; bizim dediğimiz, 
yapma bir şeydir.

  İnsanlar her şeyi başka başka gözler, başka başka düşüncelerle 
görürler: Düşünce ayrılıklarının asıl nedeni budur. Aynı şeyin bir ulus 
bir yüzüne, bir ulus başka bir yüzüne bakar ve o yüzünde durur.
Bir insanın babasını yemesinden daha korkunç bir şey düşünülemez; 
ama eskiden bazı kavimlerde bu adet varmış, hem de bunu saygı ve 
sevgilerinden yaparlarmış; isterlermiş ki ölü böylelikle en uygun, en 
onurlu bir mezara gömülsün; vücutları ve anıları içlerine, ta iliklerine 
yerleşsin; babaları sindirme ve özümleme yoluyla kendi diri 
bedenlerine karışıp yeniden yaşasın. Böyle bir boşinancı iliklerinde ve 
damarlarında taşıyan insanlar için, anasını babasını topraklarda 
çürütüp kurtlara yedirmenin en korkunç günahlardan biri sayılacağını 
kestirmek zor değildir.

  Lykurgos hırsızlığa bir taraftan bakmış; komşusunun malını 
habersizce aşıran bir adamın gösterdiği çevikliğe, çabukluğa, cüret ve 
ustalığa değer vermiş; herkesin kendi malını daha iyi korumaya 
çalışması da ulus için hayırlı olur diye düşünmüş; hem saldırmayı, 
hem korunmayı öğreten bu iki tarafın eğitimi askerlik bakımından 
yararlı görmüş; ulusuna vermek istediği başlıca bilgi ve değer de 
askerlik olduğu için, başkasının malını çalmaktan doğacak olan 
karışıklıkları, haksızlıkları hesaba katmamış.

  Kral Dionysios, Platon'a, İran işi, uzun, damalı ve kokulu bir elbise 
hediye etmiş. Platon: Ben erkeğim; kadın elbisesi giymek istemem, 
diyerek almamış; ama Aristippos almış ve demiş ki: İnsan ne giyerse 
giysin, erkekse yine de erkektir... Yine Dionysios Aristippos'un 
yüzüne tükürmüş: Aristippos aldırmamış. Dostları bu küçüklüğünü 
yüzüne vurduğu zaman, onlara: Ne olur? demiş, balıkçılar da ufacık 
bir balık tutmak için tepeden tırnağa deniz suyu ile ıslanmaya pekala 
katlanıyorlar. Diogenes lahanalarını yıkarken, yanından geçen 
Aristippos'a: «Lahana ile yaşamasını bilseydin, bir zalime dalkavukluk 
etmezdin» demiş, o da ona: «İnsanlar arasında yaşamayı bilseydin, 
böyle lahana yıkamazdın, diye cevap vermiş. Bakın akıl ayrı ayrı 
görüşleri insana nasıl kabul ettiriyor. İki kulplu bir çömlek, ister 
sağından tut, ister solundan.

  Bellum, o terra hospita, portas;

  Bello armatur equi, bellum haec armento minantur. 

  Sed tamen iidem olim curru succedere sueti 

  Quadrupedes, et frena jugo concordia ferre;

  Spes est pacis. (Virgilius)

  Bana mesken olan toprak, 

  Sende savaş belirtileri var.

  Savaşa hazırlanıyor bu sürüler, bu atlar.

  Ama biz bunların sabana koşulduğunu da gördük 

  Aynı boyundurukta yürüdüklerini de;

  Barış umudumuz yok olmuş değil yine.

  Solon'a oğlunun ölümünde, güçsüz ve yararsız gözyaşları dökmenin 
doğru olmadığını söylemişler; Güçsüz ve yararsız oldukları için 
dökülmeleri daha iyi ya! demiş. Sokrates'in karısı: Ah! bu insafsız 
yargıçlar! seni haksız yere öldürüyorlar diye ağlayıp sızlanırken, 
Sokrates: Ya haklı olarak öldürseler daha mı iyi olurdu? demiş.
Biz kulaklarımızı süs için deleriz; Yunanlılarda ise bu, kölelik 
belirtisiydi. Biz karılarımızla gizli gizli sevişiriz; Amerika yerlileriyse 
bu işi uluorta yaparlarmış. İskitler yabancıları tapınaklarında kesip 
kurban ederlermiş; başka kavimlerde ise tapınağa girene dokunulmaz. 

  Inde forur vulgi, quod numina vicinorum

  Odit quisque locus, cum solos credat habendos 

  Esse deos quos ipse colit. (Juvenalis)

  Böyle azgınlıkları  vardır halkın;

  Her ülke nefret eder komşusunun tanrılarından 

  Ve inanır gerçekliğine yalnız kendi tanrılarının. (Kitap 2, bölüm 12)
 
  CİNSEL YANIMIZ

  Tanrılar, der Platon, bize buyruk dinlemez ve zorba bir organ 
vermişler. Azgın bir hayvan gibidir bu organ, amansız iştahıyla her 
şeyi kendine kul etmeye kalkışır. Kadınlarda da öyle obur, doymak 
bilmez bir hayvandır o; zamanında yiyeceği verilmezse deliye döner, 
beklemek bilmez, bedenlerini kudurtur, damarlarını tıkar, soluklarını 
keser, türlü dertlere yol açar, ta ki ortak arzunun meyvesini içlerine 
çeksinler, rahimlerinin dibi bol bol sulanmış, tohumlanmış olsun.

  Yasa koyucularımız bunu böylece bilip ona göre gereğini 
düşünmelidirler: Cinsel gerçeğin erkenden öğretilmesi daha iffetli ve 
daha verimli olmasını sağlar, yoksa herkes onu hayal gücünün keyfine 
ve ateşine göre bulmaya kalkar. Kimi kadınlar, arzu ve umut peşinde, 
gerçeğin yerine ondan kat kat daha acayip, olmayacak şeyler koyarlar.
Platon bunları düşünmemiş midir kadın erkek, yaşlı genç her kesin 
cimnastik yaparken birbirini çıplak görmesini isterken? Erkekleri hep 
çıplak gören Kızılderili kadınlar hiç olmazsa göz duygularını 
soğutmuş oluyorlar. Büyük Peru Krallığında kadınlar bellerinden 
aşağısına önü yırtmaçlı bir kumaş sararlar; öyle dardır ki bu etek, ne 
kadar edepli olmak da isteseler, her adım atışlarında edep yerleri 
gözükür. Gerçi kadınların bunu erkekleri kendilerine çekmek için 
yaptıklarını, çünkü o ülkede erkeklerin kendi cinslerine düşkün 
olduğunu söylerler; ama şu da denebilir ki, bunu yapmakla 
kaybettikleri kazandıklarından fazladır, çünkü tam bir açlık, hiç 
değilse gözle doyurulan bir açlıktan daha zorludur. Livia da der ki, 
namuslu bir kadın için çıplak bir erkek bir resimden fazla bir şey 
değildir. Lakedemonyalı kadınlar, ki evliyken bizim kızlarımızdan 
daha bakireydiler, her gün şehirlerinin delikanlılarını çıplak güreşir, 
yarışırken görüyorlardı; kendileri de yürürken bacaklarını kapamaya 
pek önem vermiyorlardı; çünkü, Platon'un dediği gibi namusları, uzun 
eteksiz, yeterince örtüyordu onları. Ama Augustinus'un sözünü ettiği 
birtakım adamlar çıplaklığı öyle akıl dışı bir baştan çıkarma gücü 
olarak görmüşler ki, kadınların mahşer günü kendi cinsellikleriyle mi, 
yoksa, o kutsal ülkede bizi baştan çıkarmamak için, erkek olarak mı 
dirileceklerinden kuşkuya düşmüşler!

  Kadınları türlü yollardan aldatıp azdırıyoruz, kısacası. Durmadan 
hayallerini coşturuyor, dürtüklüyoruz, sonra da dişiliklerine lanet 
okuyoruz. Doğrusunu söyleyelim: Biz erkeklerin hemen hepsi kendi 
günahlarından çok karısının günahlarından gelecek ayıptan korkar, 
kendi vicdanından çok karısının vicdanı üstüne titrer (Aman ne 
fedakarlık!); tek karısı ondan daha iffetli kalsın da hırsız olmaya, 
yemin bozmaya, karısının adam öldürmesine, aforoz edilmesine 
razıdır herkes...

  Kötülükleri ne haksızca değerlendirmek bu! Kadınlar da biz de cinsel 
taşkınlıktan daha zararlı, daha insanlık dışı binbir ahlaksızlığa 
düşebiliriz; ama kötülükleri doğaya göre değil kendi çıkarımıza göre 
ölçüyoruz, bu yüzden de tutarsız türlü biçimler alıyor kötülükler. 
Ahlak kurallarımızın sertliği kadınların cinsel düşkünlüğünü doğal 
niteliğini aşan daha azgın, daha sapık bir hale getiriyor ve böylece 
düşkünlüğün sonuçları nedenlerinden daha kötü oluyor. Bilinem 
Caesar'ın, İskender'in kazandıkları savaşlar daha mı çetin olmuştur 
genç ve güzel bir kadının, bizim gibi beslenen, gün ışığına, dünyaya 
açılan, bunca ters örnekler gördükçe gören, durmadan azgın 
saldırılara uğrayan bir kadının iffetini savunmasından! Hiçbir 
kuşatma bu dayatmadan daha netameli, daha çetin olamaz. Ömür 
boyunca zırh taşımak bir bakirelik perdesini taşımaktan daha kolaydır 
ve bakireliğini tanrıya adamak fedakarlıkların en zoru olduğu için en 
yücesi sayılır. Diaboli virtus in lumbust est, şeytanın gücü beldedir, 
der Ermiş Hieronimus. (Kitap 3, bölüm 5)

  İNSANIN DURUMU

  Benim işim gücüm kendimi incelemek: Yapacak başka işim de yok 
zaten. Bakıyorum da öyle çürük taraflarım var ki söylemeye zor 
varıyor dilim. Sağlam oturaklı neyim var? Her an sendeleyip 
düşebilirim. Gözlerim bir şöyle görüyor, bir böyle. Açken başka 
adamım sanki, yemekten sonra başka. Keyfim yerindeyse, hava da 
güzelse kötü kişi değilim: Ama bir nasır canımı yakmaya görsün, asık 
suratlı, aksi, yanına yaklaşılmaz bir adam olurum. Aynı atın yürüyüşü 
bir rahat gelir bana, bir rahatsız; aynı yolu bir uzun bulurum, bir kısa; 
aynı biçim bir hoşuma gider, bir zıddıma. Bir gün her işe yatkınım, bir 
başka gün hiçbir şey gelmez elimden. Bugün sevindiğim şeye yarın 
üzülebilirim. İçimde durmadan değişen, ele avuca sığmayan bir sürü 
duygu. Kara kara düşünceler, derken bir öfke; ağlamaklı bir 
haldeyken, birdenbire taşkın bir sevinç. Kitapları karıştırırken 
bakarım, dün içinde türlü güzellikler bulduğum, oldukça coştuğum bir 
yer bugün bir şey demez olmuş bana: Eviririm, çeviririm, orasını 
burasını okurum, nafile: O sayfalar boşalmış, yabancılaşmıştır artık 
benim için.
 
  Kendi yazılarımda bile her zaman, ilk duyduğum düşündüğüm 
şeyleri bulamam. Burada ne demek istemişim acaba derim; 
değiştiririm çok kez ve yitirdiğim ilk anlamın yerine ondan değersiz 
bir yenisini koyduğum olur. Aynı yolda bir gider bir gelirim: 
Düşüncem her zaman ileri götürmüyor beni; bir o yana, bir bu yana 
yalpalıyor, gelişigüzel:

  . . . Velut minuta magno

  Deprensa navis in mari vesaniente vento. (Catullus)

  . . . Hafif bir tekne gibi

  Azgın fırtınanın denizde bastırdığı.

  Çok kez başıma gelmiştir: Oyun olsun diye kendi düşüncemin tam 
tersini savunayım derken kafam o tarafa öylesine kendini vermiş, 
bağlanmıştır ki, kendi düşüncemi yersiz bulmaya başlayıp 
bırakmışımdır. Eğildiğim yere sürükleniveriyorum: Ağırlığım beni 
ondan yana düşürüyormuş gibi.

  Kendi içine bakan herkes de bunları söyleyebilir, aşağı yukarı. 
Kürsüde konuşanlar bilir: Konuşurken duydukları heyecan onları 
inanmadıkları şeye inandırır. Soğukkanlı, sakin zamanımızda hiç de 
bağlı olmadığımız bir düşünceyi öfkeli anlarımızda nasıl benimser, ne 
candan, ne taşkınca savunuruz. Bir avukata davanızı anlatın yalnızca: 
Size ikircikli, kararsız laflar eder: Bakarsanız bu adam sizin hakkınızı 
da savunabilir, karşı tarafın da. Ama bol para verin, davanıza bir 
tutulsun, sizi kazandırmak o zaman nasıl aklı da, bilgisi de sizden 
yana olur, hem de ne coşkunlukla. Kafasında birdenbire doğrunun 
şimşeği akmış, yepyeni istesin: Bakın bir ışıkla aydınlanmış, davanıza 
gerçekten inanmış, bağlanmıştır. Öyleleri vardır ki, dostları arasında 
serbestçe düşünürken kıllarını kıpırdatmayan bir düşünce uğruna, 
mahkemede, yargıcın sertliğine içerleyerek, inada kapılarak, ya da 
şöhretlerini yitirmek korkusuyla ateş alev kesilirler. (Kitap 2, bölüm 
12)

  ÖZGÜRLÜK ÜSTÜNE

  Özgürlüğe öyle düşkünüm ki, koca Hindistan'ın bir köşesini bana 
yasak etseler dünyanın tadı kaçar neredeyse. Hiçbir yerde saklı, eli 
kolu bağlı yaşamak da istemem, orada pineklemektense alır başımı 
havası, toprağı bana açık bir yere giderim. Hey Allahım! çekilir şey 
midir ülkenin bir bucağına çivilenip kalmak? Niceleri, yasalarımıza 
aykırılık ettiler diye kentlere, alanlara herkesin gidip geldiği yollara 
uğrayamadan yaşayabiliyorlar. Benim hizmet ettiğim yasalar küçük 
parmağımı bile köle etmeye kalksalar, nereye olsa gider başka yasalar 
arardım. (Kitap 3, bölüm 13)

  Cimrilik bütün insan deliliklerinin en gülüncüdür. (Kitap 1, bölüm 
14)

  MUTLULUK

  Büyük İskender'in dalkavukları onu, Zeus'un oğlu olduğuna 
inandırmışlar. Bir gün yaralanıp da yarasından kan aktığını görünce: 
Buna ne diyeceksiniz, bakalım? demiş; kıpkızıl, mis gibi insan kanı 
değil mi bu? Homeros'un destanlarında tanrıların yarasından akan kan 
hiç de böyle değildir. Şair Hermodoros, Antigonos'u öven şiirlerinde, 
ona güneşin oğlu diyormuş. Antigonos: Oturağımı döken adam benim 
güneşin oğlu olmadığımı çok iyi bilir, demiş. İnsan her yerde hep o 
insandır; ve bir insanın özünde soyluluk olmadı mı, dünyanın tacını 
giyse yine çıplak kalır.

  Puellae Hunc rapiant

  Quicquid calcaverit hiç, rosa fiat. (Persius)

  Kızlar alsa çevresini 

  Güller bitse bastığı yerde.

  Ruhu kaba ve duygusuz olan için, bütün bunlar neye yarar? İnsanın 
sağlığı ve düşüncesi yerinde değilse, hazdan, mutluluktan da bir şey 
anlamaz.

  Heac perinde sunt, ut illius animus qui ea possidet 

  Qui uti scit, ei bona, illi qui non utitur recte, mala. (Terentius)

  Sahibine göre değişir bir şeyin değeri 

  Zarar görürse kötüdür, yarar görürse iyi.

  Talih insana bütün nimetlerini verse, onları tadabilecek bir ruh 
gerekir. Bizi mutlu eden, bir şeyin sahibi olmak değil, tadına 
varmaktır.

  Non domus et fundus, non aeris acervus et auri 

  Aegrosto domini deduxit corpore febres,

  Non animo curas: valea possesor oportet, 

  Qui comportatis rebus bene coqitat uti.

  Qui cupit aut metuit, ivuat illum sic domus aut res,

  Ut lippum pictae tabulae, formenta podagram.  (Horatius)

  Ev, mal, mülk, yığınla tunç ve altın; 

  Yarasına merhem olmaz

  Vücudunda, ruhunda dert olan adamın. 

  Eldeki nimetleri tadabilmesi için

  Keyfi yerinde olmalı insanın.

  Ev bark neye yarar dertli, korkulu olana 

  Gözleri çipilli olan ne yapsın tabloyu, 

  Damlalı hasta neden gitsin hamama?

  Nasıl dili pas tutmuş bir adam Yunan şarabının tadından bir şey 
anlamazsa, nasıl bir at üzerindeki zengin koşumların farkında 
olmazsa, vurdumduymaz, zevksiz bir ahmak da içinde yaşadığı 
nimetlerin tadına varamaz. Platon da der ki: Sağlık, güzellik, güç, 
zenginlik ve bütün bu iyi dediğimiz şeyler insanın doğrusuna ne kadar 
yaraşırsa, eğrisine de o kadar yaraşmaz; kötü dediğimiz şeyler de 
tersine.

  Ruhta ve bedende rahatlık olmadıkça, döşek rahat olmuş neye yarar? 
Vücudumuza bir iğne, ruhumuza bir dert girdi mi, dünyalar bizim de 
olsa rahatımız kaçar. Kum sancıları bir başladı mı, insan ne kadar 
devletli, haşmetli de olsa, tacını, tahtını, saraylarını unutmaz mı?

  Totus et argento coMlatus, totus et auro. (Tibullus)

  Altına, gümüşe gömülü de olsa.

  Bir kral öfkelendiği zaman, krallığı onu kızarmaktan, sararmaktan, 
deli gibi dişlerini gıcırdatmaktan koruyabilir mi? Kral, kafalı ve iyi 
yaratılışlı bir adamsa mutluluğuna krallığının kattığı şey pek azdır:

  Si ventri bene, si lateri est pedibusque tuis, nil 

  Divitiae poterunt regales addere maius. (Horatius)

  Miden iyi, ciğerlerin ayakların sağlamsa

  Kralların hazineleri, daha fazla mutlu edemez seni.
 
  Tacın tahtın yalancı, aldatıcı şeyler olduğunu görür; hatta belki de 
kral Seleukos gibi düşünerek der ki: Hükümdar asasının ne kadar ağır 
olduğunu bilen, onu yolda bulsa, elini sürmez, geçer. Seleukos 
bununla, iyi bir krala düşen ödevlerin ne büyük, ne ezici olduğunu 
söylemek istiyordu. Gerçekten, başkalarını düzene sokmak az iş 
değildir kendi kendimize düzen vermenin ne kadar güç olduğunu 
biliriz. İnsanlara komuta etmek pek rahat bir iş gibi görünür ama ben 
kendi hesabıma, insan kafasının ne kadar güçsüz, yeni ve belirsiz 
şeyler arasında doğruyu bulmanın ne kadar güç olduğunu gördükten 
sonra şu kanıya vardım ki, başkalarının ardından gitmek önde 
gitmekten çok daha kolay, çok daha hoştur. Çizilmiş bir yolda 
yürümek ve yalnız kendi hayatından sorumlu olmak ruh için büyük bir 
rahatlıktır.

  Ut satius multo iam sit parere quietum, 

  Quam regere imperio res velle. (Lucretius)

  Öyleyse sessizce boyun eğmek 

  Devletin dümenini tutmaktan iyidir.

  Kaldı ki, Keyhusrev'in dediği gibi, insanın komuta etmeye hakkı 
olması için komuta ettiklerinden daha değerli olması gerekir.
Ama Ksenophanes'in anlattığına göre, kral Hieron daha ileri giderek 
diyor ki: Krallar beden hazlarını bile herkes kadar tadabilecek halde 
değildirler, çünkü rahatlık ve kolaylık onlara bu hazlardan bizim 
duyduğumuz acıyla karışık tadı, mayhoşluğu tattırmaz.

  Pinguis amor nimiumque potens, in taedia nobis 

  Vertitur, et stomacho dulcis ut esca nocet. (Ovidius)

  Fazla yüz bulan, her dediğini yaptıran aşk bezginlik verir; 

  İyi bir yemeği fazla kaçırmak da mideyi bozar.

  Bolluk kadar insanı sıkan, usandıran şey yoktur. Karşısında üç yüz 
kadını birden buyruğuna hazır gören bir adamda istek mi kalır? Büyük 
Sultan'ın (Osmanlı padişahı; belki Kanuni Sultan Süleyman.) sarayında 
öyle imiş. Onun atalarından biri de ava giderken beraberinde en az yedi 
bin şahinci götürürmüş; böyle bir avın anlamı ve tadı acaba neresinde 
idi? (Kitap 1, bölüm 42)
 
  ÖLÜM

  Mademki ölümün ününe geçilemez, ne zaman gelirse gelsin. 
Sokrates'e: Otuz Zalimler seni ölüme mahkum ettiler, dedikleri 
zaman: Doğa da onları! demiş.

  Bütün dertlerin bittiği yere gideceğiz diye dertlenmek ne budalalık!
Nasıl doğuşumuz bizim için her şeyin doğuşu olduysa, ölümümüz de 
her şeyin ölümü olacak. Öyle ise, yüz yıl daha yaşamayacağız diye 
ağlamak, yüz yıl önce yaşamadığımıza ağlamak kadar deliliktir. Ölüm 
başka bir hayatın kaynağıdır. Bu hayata gelirken de ağladık, eziyet 
çektik; bu hayata da eski şeklimizden soyunarak girdik.

  Başımıza bir kez gelen şey büyük bir dert sayılamaz. Bir anda olup 
biten bir şey için bu kadar zaman korku çekmek akıl karı mıdır? Ölüm 
uzun ömürle kısa ömür arasındaki ayrımı kaldırır çünkü yaşamayanlar 
için zamanın uzunu kısası yoktur. Aristo, Hypanis ırmağının suları 
üstünde bir tek gün yaşayan küçük hayvanlar bulunduğunu söyler. Bu 
hayvanlardan, sabahın saat sekizinde ölen genç, akşamın beşinde ölen 
yaşlı ölmüş sayılır. Bu kadarcık bir ömrün bahtlısını, bahtsızını 
hesaplamak hangimize gülünç gelmez? Ama, sonsuzluğun yanında, 
dağların, ırmakların, yıldızların, ağaçların, hatta bazı hayvanların 
ömrü yanında bizim hayatımızın uzunu, kısası da o kadar gülünçtür...
Doğa bunu böyle istiyor. Bize diyor ki: «Bu dünyaya nasıl 
geldiyseniz, öylece çıkıp gidin. Ölümden hayata geçerken 
duymadığımız kaygıyı, hayattan ölüme geçerken de duymayın. 
Ölümünüz varlık düzeninin, dünya hayatının koşullarından biridir.

  Inter se mortales mutua viviunt

  Et quasi oursores vitae lampada tradunt. (Lucretius)

  İnsanlar yaşatarak yaşar birbirini

  Ve hayat meşalesini, birbirine devreder koşucular gibi.

  Hayat bir işinize yaramadıysa, boşu boşuna geçtiyse, onu yitirmekten 
ne korkuyorsunuz? Daha yaşayıp da ne yapacaksınız?

  Sizin hatırınız için evrenin bu güzel düzenini değiştirecek değilim 
ya? Ölmek, yaratılışınızın koşuludur ölüm sizin mayanızdadır: Ondan 
kaçmak, kendi kendinizden kaçmaktır. Sizin bu tadını çıkardığınız 
varlıkta hayat kadar ölümün de yeri vardır. Dünyaya geldiğiniz gün 
bir yandan yaşamaya, bir yandan ölmeye başlarsınız.
 
  Prima, Quae vkam dedit, hora carpsit. (Seneka)

  Bize verdiği hayatı kemirmeye başlar ilk saatimiz.

  Nascentes morimur, finisque ab origine pendet. (Manllius)

  Doğumla ölüm başlar son günümüz ilkinin sonucudur:

  Yaşadığımız her an, hayattan eksilmiş, harcanmış bir andır. 

  Ömrünüzün her günkü işi, ölüm evini kurmaktır. Hayatın içinde iken 
ölümün de içindesiniz; çünkü hayattan çıkınca ölümden de çıkmış 
oluyorsunuz. Ya da şöyle diyelim, isterseniz: Hayattan sonra 
ölümdesiniz; ama hayatta iken ölmektesiniz. Ölümün, ölmekte olana 
ettiği ise, ölmüş olana ettiğinden daha acı, daha derin, daha can 
yakıcıdır.

  Hayattan edeceğiniz karı ettiyseniz, doya doya yaşadıysanız, güle 
güle gidin.

  Cur non ut plenus vitae conviva recedis? 

  Cur amplius addere quaeris

  Rursum quod pereat male, et ingratum occidat omne. (Lucretius)
 
  Niçin hayat sofrasında, karnı doymuş bir çağrılı gibi kalkıp 
gidemiyorsun?

  Niçin günlerine, yine sefalet içinde yaşanacak; yine boşuna geçip 
gidecek başka günler katmak istiyorsun?

  Hayat kendiliğinden ne iyi, ne kötüdür: Ona iyiliği, kötülüğü katan 
sizsiniz.

  Bir gün yaşadıysanız, her şeyi görmüş sayılırsınız. Bir gün bütün 
günlerin eşidir. Başka bir gündüz, başka bir gece yok ki. Atalarınızın 
gördüğü, torunlarınızın göreceği hep bu güneş, bu ay, bu yıldızlar, bu 
düzendir.

  Non alium videre patres: 

  Aliumve nepotes Aspicient. (Lucretius)


  Babalarınız başka türlüsünü görmedi. 

  Torunlarınız başka türlüsünü görmeyecek.

  Benim komedyam, bütün perdeleri ve sahneleriyle, nihayet bir yılda 
oynanır, biter. Dört mevsiminin nasıl geçtiğine bir bakarsanız, 
dünyanın çocukluğunu, gençliğini, olgunluğunu ve yaşlılığını onlarda 
görürsünüz. Dünyanın oyunu bu kadardır. Mevsimler bitti mi, yeniden 
başlamaktan başka bir marifet gösteremez. Bu hep böyle gelmiş, böyle 
gidecek.

  Versamur ibidem atque insumus usque. (Lucretius)

  İnsan kendini saran çemberin içinde döner durur.
 
  Atque in se sua per vestigia volvitur annus. (Virgilius)

  Yıl hep kendi izleri üstünde dolanır.

  Dünyayı size bırakıp gidenler gibi, siz de başkalarına bırakıp gidin. 
Hep eşit oluşunuz benim adaletimin esasıdır. Herkesin bağlı olduğu 
koşullara bağlı olmaktan kim yerinebilir? Hem sonra, ne kadar 
yaşarsanız yaşayın, ölümde geçireceğiniz zamanı değiştiremezsiniz: 
Ölümden ötesi hep birdir. Beşikte iken ölseydiniz, o korktuğunuz 
mezarın içinde yine o kadar zaman kalacaktınız.

  Licet, quod vis vivendo vincere secla,

  Mors aeterna tamen nihlominus illa manebit. (Lucretius)

  Kaç yüzyıl yaşarsanız yaşayın, 

  Ölüm yine sonsuz olacaktır.

  Zaten ben sizi öyle bir hale koyacağım ki, artık hiçbir acı 
duymayacaksınız.

  In vera nescis nullum fore morto alium te.

  Qui possit vivus tibi te i;agere peremptum, stansque 
jacentem. (Lucretius) 
 
  Bilmiyor musunuz ki; öldükten sonra başka bir benliğiniz sağ kalıp 
sizin ölümünüze yanmayacak, ölünüzün başucunda durup 
ağlamayacak? 

  Bu doymadığınız hayatı artık aramaz olacaksınız:

  Nec sibi enim quisquam tum se vitamque requirit. 

  Nec desiderium nostri nos afficit ullum. (Lucretius)


  O zaman ne hayatı ararız; ne de kendimizi; 

  Varlığımızdan hiçbir şeye özlemimiz kalmaz.

  Hiçten daha az bir şey olsaydı, ölüm hiçten daha az korkulacak bir 
şeydir denebilirdi:

  Mufto mortem minus ad nos esse putandum

  Si minus esse potest quam quod nihil esse videmus. (Lucretius) 

  Ölüm size ne sağken kötülük eder, ne ölüyken; sağken etmez, çünkü 
hayattasınız; ölüyken etmez, çünkü hayatta değilsiniz.

  Hiç kimse yaşamından önce ölmüş sayılmaz; çünkü sizden arta kalan 
zaman da, sizden önceki zaman gibi sizin değildir: Ondan da bir şey 
yitirmiş olmuyorsunuz.

  Respice enim quam nil ad nos ante acta vetutas 

  Temporis aeterni fuerit. (Lucretius)

  Bizden önce geçmiş zamanları düşün 

  Bizim için onlar yokmuş gibidir.

  Hayatınız nerede biterse, orada tamam olmuştur. Hayatın değeri uzun 
yaşanmasında değil, iyi yaşanmasındadır: Öyle uzun yaşamışlar var 
ki, pek az yaşamışlardır. Şunu anlamakta geç kalmayın: Doya doya 
yaşamak yılların çokluğuna değil, sizin gücünüze bağlıdır. Her gün 
gittiğiniz yere hiçbir gün varmayacağınızı mı sanıyorsunuz? 
Avunabilmek için eş dost istiyorsanız, herkes de sizin gittiğiniz yere 
gitmiyor mu?

  Omnia te vita perfuncta sequentur. (Lucretius)

  Ömrün bitince, her şey de seninle yok olacak.

  Herkes aynı akışın içinde sürüklenmiyor mu? Sizinle birlikte 
yaşlanmayan bir şey var mı? Sizin öldüğünüz anda binlerce insan, 
binlerce hayvan, binlerce başka varlık daha ölmüyor mu?
 
  Madem geri dönemezsiniz, niçin kaçınıyorsunuz? Birçok insanların 
ölmekle, dertlerinden kurtulduğunu görmüşsünüzdür ama kimsenin 
ölmekle daha kötü olduğunu gördünüz mü? Kendi görmediğiniz, 
başkasından da duymadığınız bir şeye kötü demek ne büyük saflık! 
Niçin benden ve kaderken yakınıyorsunuz? Size kötülük mü ediyorum 
ben? Siz mi beni yöneteceksiniz, ben mi sizi? Öldüğünüz zaman 
yaşınızı doldurmamış da olsanız, hayatınızı doldurmuş oluyorsunuz. 
İnsanın küçüğü de büyüğü gibi bir insandır. İnsanların ne kendileri ne 
de hayatları arşınla ölçülemez. Khiron, babası Saturnus'tan, zaman ve 
süre tanrısından, ölümsüzlüğün koşullarını öğrenince ölümsüz olmak 
istememiş. Sonsuz bir hayatın ne çekilmez olacağını bir düşünün. 

  Ölüm olmasaydı sizi ondan yoksun ettim diye bana lanet edecektiniz. 
Hayatınıza, mahsus biraz acılık kattım; ne hayattan ne de ölümden 
kaçmaksızın benim istediğim bir ölçüyle yaşayabilmeniz için hayata 
ve ölüme tatlı ile acı arasında bir kıvam verdim.

  İlk bilgeniz olan Thales'e, yaşamakla ölmenin bir olduğunu öğrettim. 
Birisi ona: Madem yaşamak boş niçin ölmüyorsun? diye sormuş, o da: 
İkisi bir de onun için, diye cevap vermiş.

  Su, hava, toprak, ateş ve benim bu yapımın diğer bütün öğeleri hem 
yaşamanıza hem ölmenize yol açarlar. Son gününüzden niçin bu kadar 
korkuyorsunuz? O gün, sizi öldürmede öteki günlerinizden daha fazla 
bir iş görmüyor ki! Yorgunluğu yapan son adım değildir son adımda 
yorgunluk yalnızca ortaya çıkar. Bütün günler ölüme gider son gün 
varır.»

  İşte doğa anamızın bize verdiği güzel öğütler... Çok kez 
düşünmüşümdür: Acaba niçin savaşlarda kendi ölümümüz de, 
başkalarının ölümü de bize evlerimizdeki ölümden çok daha az 
korkunç gelir? Öyle olmasaydı ordu hekimlerle, ağlayıp sızlayanlarla 
dolardı. Acaba niçin ölüm her yerde aynı olduğu halde köylüler ve 
yoksul insanlar ona çok daha metin bir ruhla katlanırlar? Ben öyle 
sanıyorum ki bizi korkutan ölümden çok bizim, cenaze alaylarıyla, 
asık suratlarla ölüme verdiğimiz korkunç durumdur... Çocuklar 
sevdiklerini bile maske takmış görünce, korkarlar. Biz de öyle. 
İnsanların ve her şeyin yüzünden maskeyi çıkarıp atmalıyız. (Kitap 1, 
bölüm XX)

  YAŞAYAN ÖLÜLER

  Bir yasa vardır, hükümdarların gördükleri işlerin ölümlerinden sonra 
yargılanmasını ister; ölülerle ilgili yasalar arasında bana en sağlam 
görünenlerden biri budur. Hükümdar yasaların sahibi değilse bile yol 
arkadaşıdır. Adaletin, sağken kendisine vurmadığı yumruğu ününe ve 
mirasçılarına kalan servete vurması haklıdır. Ün ve mal çok kez 
hayattan üstün tutulan şeylerdir. Bu yasayı töre haline sokmuş olan 
uluslar yararını görmüşlerdir. Kötü krallarla bir arada anılmak 
istemeyen bütün iyi krallar da bu yasadan hoşnutturlar. Bütün kralların 
buyruğunu dinlemek boynumuzun borcudur; çünkü gördükleri iş 
gereği bunu bizden istemeye hakları vardır ama saygı ve sevgimizi 
ancak değerleriyle kazanabilirler. Toplumun düzeni bozulmasın diye 
sabredelim, kusurlarını saklamak küçüklüğüne katlanalım; zararlı 
olmayan işlerde, bize düşen yardımı edelim; bunu anlarım. Ama 
ödevimiz bitince, adalet ve özgürlük adına, gerçek duygularımızı 
anlatmalıyız; kusurlarını çok iyi bildiğimiz bir krala dürüst vatandaş 
olarak, nasıl bağlı kaldığımızı göstermeliyiz. Bunu yapmazsak, 
gelecek kuşakları çok yararlı bir dersten yoksun etmiş oluruz. Kötü bir 
kralı, bize iyilik ettiği için hayırla anarsak, büyük bir doğruluğun 
zararına küçük bir doğruluğa hizmet etmiş oluruz. Titus Livius'un 
dediği doğrudur: Kralların ekmeğini yemiş olanlar, onları hep ölçüsüz 
övgülerle anarlar her biri kendi kralını göklere çıkarır, en büyük 
değerleri onda görür...

  Toplum düzenleri o kadar sağlam olan Lakedemonyalılar'ın pek 
yapmacık bir törenleri vardır, hiç hoşuma gitmez. Kralların ölümünde 
halk her tarafta, kadın erkek karmakarışık, alınlarını kanatır, bağıra 
çağıra ağlaşır, ölen kralın, kralların en iyisi olduğunu söylermiş. Her 
şeyi kurcalayan Aristoteles, Solon'un: Kimseye ölümünden önce 
mutlu denemez, sözü üzerinde duruyor ve iyi yaşamış iyi ölmüş insan, 
adı kötüye çıkarsa, çoluğu çocuğu yoksulluğa düşerse, mutlu 
sayılabilir mi diye soruyor. Yaşadığımız sürece gönlümüzün istediğini 
yapabiliyoruz; ama hayattan ayrılınca artık kendimizle hiçbir 
ilişiğimiz kalmıyor. Solon'a şöyle demek daha doğru olurdu: Mademki 
insan ancak öldükten sonra mutlu sayılabilir, öyleyse hiçbir zaman 
mutlu olamaz.

  Bertrand du Glesquin, Rancon şatosunu kuşattığı sırada ölmüş. 
Şatodakiler, teslim olunca, şatonun anahtarlarını Bernand du 
Glesquin'in cesedi üstüne koymaya zorlanmışlar.

  Venedik ordusunun komutanı Berthelemy savaşta ölünce cesedini 
Venedik'e götürmek için düşmandan Verona topraklarından geçme 
iznini istemeyi düşünmüşler; ama Theodore Trivolce buna razı 
olmamış; Verona'dan cesedi savaşarak zorla geçirmiş; «Hayatında 
düşmandan hiç korkmamış bir adamın ölü iken korkar gibi görünmesi 
doğru olmaz, demiş.

  Eski Yunan yasalarına göre de düşmandan bir ölüyü gömmek için 
geri istemek zaferden vazgeçmek olur, o zaferle artık övünülemezmiş. 
Bu işte kazanan yalnız cesedi istenen adam olurmuş. Korinthoslular'ı 
apaçık yenmiş olan Nikias, zaferi bu yüzden yitiriyor. Agesilaos da 
tersine Beotia'lılara karşı zor kazanabileceği bir zaferi bu yüzden 
kazanıveriyor.

  Bu adetler bize garip görünüyor ama insanlar her çağda, kendilerini 
hayatın ötesinde de düşünmekten geri kalmamışlar, hatta Tanrı 
yardımının kendilerinden kalacak parçalara bile inmeye devam 
edeceğine inanmışlardır ki uzun boylu anlatmaya gerek görmüyorum. 
İngiltere kralı Edward, İskoçya kralı Robert'le giriştiği savaşlarda 
kendi bulundukça işlerin hep iyi gittiğini, savaşın mutlaka 
kazanıldığını denemiş. Ölürken oğluna törenle yemin ettirmiş ki, 
cesedini kaynatacak; etini kemiğinden ayıracak; etini gömecek, 
kemiklerini saklayıp her İskoçya'ya savaşa gittiği zaman yanında 
götürecek.

  Bazı Amerika yerlileri İspanyollara karşı savaşırken üzerlerinde, 
vaktiyle zafer kazanmış yiğitlerinden birinin kemiklerini taşırlarmış. 
Bazıları da savaşta ölmüş yiğitlerinin cesedini her gittikleri yere 
götürür, onunla bahtlarının daha açık olacağına, ondan cesaret 
alacaklarına inanırlarmış.

  İlk örneklerde ölüm, insanların hayatta iken gördükleri işlerin ününü 
sürdürmekle kalıyor: Son ömeklerde ise ölüler, iş görme gücünü 
yitirmiyorlar. Kahraman Bayard'ın yaptığı hepsinden iyi: Yediği 
kurşunlardan öleceğini anladığı halde, geriye çekilmesini
öğütleyenleri dinlememiş, ölüme giderken sırtımı düşmana çevirmek 
istemem demiş; gücü yettiği kadar savaşıp attan düşecek hale gelince 
yaverinden kendisini bir ağaca dayamasını, ama yüzünün düşmana 
karşı durmasını istemiş ve öylece ölmüş.

  Yukarıki örneklerin hiçbirinden aşağı kalmayan bir tane daha 
anlatacağım: Kral Philippes'in dedesinin babası Maximilian birçok 
büyük değerleri olan bir hükümdardı; üstelik eşsiz bir vücut güzelliği 
de vardı. Bir huyu onu öteki krallardan ayırıyordu. Krallar pek önemli 
işleri çabuk çıkarmak için oturaklarını krallık tahtına çevirdikleri 
halde o, en yakın oda hizmetçisinin bile kendisini hacet yerinde 
görmesine razı olmazmış. Su dökünürken dört tarafı kapattırır, 
mahrem yerlerini hekime de, başkasına da göstermekten bir kız gibi 
kaçınırmış. Konuşurken hiç de sağı solu kollamadığım halde bende de 
aynı utangaçlık vardır. Dayanılmaz bir ihtiyaç veya arzu beni 
sürüklemedikçe saklanması adet olmamış organlarımı ve işlerimi bile 
kimseye göstermem. Ama Maximillan işi o kerteye götürmüş ki 
vasiyetnamesinde, öldüğü zaman kendisine don giydirilmesi üzerinde 
önemle durmuş, bir zaman sonra vasiyetine, donu giydirecek adamın 
gözlerinin bağlanması şartını da koydurmuş...

  Atinalıların işlediği kanlı bir haksızlık aklıma geldikçe, en doğal ve 
en haklı egemenlik olduğuna inandığım halk egemenliğine düşman 
olasım gelir. Lakedemonyalılara karşı, eşini görmedikleri bir deniz 
zaferi kazanıp dönen kahraman komutanlarını sorgusuz sualsiz ölüme 
mahkum ediyorlar. Nedeni de şu: Zaferden sonra gemiler hemen geri 
dönüp ölülerini arayacak yerde savaşın gereklerine uyarak düşmanın 
peşine düşmüşler.

  Diomedon'un bu arada gösterdiği büyüklük Atinalıların haksızlığına 
insanı büsbütün isyan ettiriyor. Ölüme hüküm giyenlerden, askerliğiyle 
de devlet adamlığıyla da ün kazanmış değerli bir komutan olan 
Diomedon idam kararını dinledikten sonra öne atılıp rahatça konuşmak 
fırsatını buluyor bu fırsatı kullanıp uğradığı haksızlığa karşı kendini 
savunacak yerde, ölüm kararını verenlerin sağlığına dua ediyor 
kendinin ve arkadaşlarının bu kadar büyük bir zaferden sonraki 
dileklerini kabul etmeyen Atinalılara tanrılarının öfkelenmemesini, bu 
kararın haklarında hayırlı olmasını diliyor. Başka bir şey söylemeden, 
pazarlık etmeden ölüme doğru mertçe yürüyor. Talih birkaç yıl sonra 
bu haksızlığı aynı yoldan cezalandırıyor. Atinalıların deniz kuvvetleri 
komutanı Kabras, Isparta amirali Molles'i Naskos adasında yenmişken, 
öncekilerin kötü sonuna uğramak korkusu ile zaferi sonuna 
vardıramıyor. Denizdeki ölüleri toplamaya uğraşırken bir sürü düşman 
yakayı kurtarıyor ve az sonra bu boş inanç Atinalılara pek pahalıya mal 
oluyor.

  Bir başkası da cansız insan bedenine dinlenme duygusu veriyor 
yeniden:

  Quaereris quo jaceas post abitum loco? 

  Quo non nata jacent. (Seneka)
 
  Ölünce nereye mi gideceksin? 

  Doğmayanların yanına.

  Neque sepulchrum quod recipiat portum corporis 

  Ubi, remissa humana vita, corpus requiescat, a malis. (Ennfus)

  Ne mezar, ne rahat bir liman, ki dinlensin orada,

  Yaşamaktan yorulmuş insanın bedeni.

  Doğada da buna benzer bir durum görülüyor: Birçok ölü nesneler 
hayata gizliden gizliye bağlı kalıyor. Mahzendeki şarap mevsimlere 
göre asma ile birlikte bazı değişmelere uğruyor. Tuzlanmış av 
etlerinin, canlı et gibi durumdan duruma geçtiğini, tat değiştirdiğini 
söylerler. (Kitap 1, bölüm 3)
 
  KÖKLEŞEN YANILMALAR

  Bir kişinin yanılması bütün halkın yanılmasına yol açar, bütün halkın 
yanılması da sonradan teklerin yanılmasına. Böylece yanlışlık elden 
ele geliştikçe gelişir, biçimden biçime girer; o kadar ki işin en 
uzağındaki tanık, en yakınındakinden daha çok şeyler bilir; olayı son 
öğrenen ilk öğrenenden daha inançlı olur. Bunda da şaşılacak bir şey 
yok; çünkü insan bir şeye inandı mı ona başkasını da inandırmayı bir 
borç sayar, kolay inandırmak için de anlattığına dilediği gibi çeki 
düzen vermekten, bir şeyler katmaktan çekinmez: Karşısındakinin 
karşı koyma gücünü kırmak, onun kafasının alabileceğini sandığı gibi 
konuşmak ister. (Kitap 2, bölüm 14)

  Paranın saklanılması kazanılmasından daha zahmetli bir iştir. (Kitap 
1, bölüm 14)
  
  İNSAN ÖMRÜ

  İnsan ömrünün uzunluk, kısalık ölçülerine akıl erdiremiyorum.
Bilginlere bakıyorum; onlar ölçüyü herkesten daha kısa tutuyorlar. 
Genç Katon, kendi kendini öldürmesine engel olmak isteyenlere: Ben, 
hayattan vakitsiz ayrıldı diye ayıplanacak bir yaşta değilim, demiş; 
bunu söylerken de kırk sekiz yaşındaymış. Katon bu yaşı olgun ve 
geçkin sayıyor. Gerçekten bu yaşa ulaşanlar o kadar azdır ki. Doğal 
ömür dediğimiz bir süreyi düşünerek bilmem ne kadar yıl daha 
yaşamak umuduyla avunuruz; böyle bir umuda nasıl kapılabiliriz ki, 
hiçbirimiz doğanın gerektirdiği sayısız kazaların dışında kalamayız: 
Tasarladığımız ömür her gün kesilebilir. 

  İhtiyarlığın son basamağında kuvvet tükenmesiyle ölmeyi beklemek, 
ömrümüze böyle bir son düşünmek ne ham bir hayal: Ölümün bu 
türlüsü en olmayacağı, en az görülenidir. Yalnız ona doğal ölüm 
diyoruz; sanki kafası yarılıp ölmek, suya düşüp boğulmak, vebaya, 
zatürreeye yakalanmak doğaya aykırıymış, her günkü hayatımız 
bunlarla dolu değilmiş gibi. Bu güzel sözlerle kendimizi 
aldatmayalım: Her yerde, her zaman insanların çoğunun başına gelen 
ne ise ona doğal diyelim. Yaştan ölmek binde bir görülen garip 
durumlardandır. Doğaya da asıl aykırı olan ölüm budur: Çünkü 
ötesinde başka bir ölüm şekli yoktur. Bize en uzak olan ölüm, 
ulaşılması en zor olanıdır. Yaştan ölüm öyle bir sınırdır ki ondan öteye 
gidemeyiz: Doğa daha ötesine kimseyi geçirmez: Oraya kadar varmak 
da nadir bir seçkinliktir. Doğa bu seçkinliği iki üç yüzyıl içinde bir tek 
insana sunar yalnız o insan doğum ve ölüm konakları arasındaki 
sayısız zorlukları, engelleri aşabilir.

  Bana sorarsanız, kendi ulaştığımız yaşı pek az insanın ulaşabildiği 
bir yaş saymalıyız. İnsanlar bu yaşa kadar hiçbir engele rastlamadan 
gelemediklerine göre, biz bir hayli ileri gitmişiz demektir. Hele insan 
hayatının asıl ölçüsü olan belli sınırları aşmışsak, daha öteye gitmek 
umuduna kapılmamalıyız. Başkalarının kurtulamadığı birçok 
ölümlerden kurtulduğumuza göre talih bizi başkalarından daha fazla 
korumuş demektir. Bundan sonra da aynı talihin devam etmesini 
isteyemeyiz.

  Bizi bu boş umutlara kaptıran biraz da yasalarımızın bir kusuru: 
Yasalar yirmi beş yaşından önce bir insana malını mülkünü kullanmak 
hakkını vermiyor, hatta bu yaşa kadar insan kendi hayatının bile doğru 
dürüst sahibi değildir.

  Augustus, otuz beş yaşından önce yargıçlık hakkı vermeyen eski 
Roma yasalarından beş yıl indirmiş, otuz yaşında olmayı yeter saymış. 
Servius Tullius kırk yedi yaşını geçen askerlerini savaşa gitmekte 
serbest bırakmış; 

  Augustus bu yaş basamağını kırk beşe indirmiş. Elli beş, altmış 
yaşından önce insanları, kenara atmak bana doğru görünmüyor. Bence 
insan işine gücüne devam edebildiği kadar etmelidir; ama bunun 
tersini, bize erkenden iş verilmemesini yanlış buluyorum. Öylesi 
vardır ki kendisi on dokuz yaşında dünyanın egemeni olur da 
başkalarının bir su yolunun yeri üzerinde hüküm verebilmesi 
için en az otuz yaşında olmalarını şart koşar.

  Bana sorarsanız ruhlarımız yirmi yaşında ne olabileceklerini 
belli eder, bütün yetkilerini gösterirler. Bu yaşa kadar kudretini açıkça 
belli etmemiş bir ruhun ondan sonra belli ettiği görülmemiştir. 
Yaratılışımızdaki değerler en gürbüz ve en güzel durumlarıyla ancak o 
zaman ortaya çıkabilirler.

  Dauphineliler: Yaşken batmayan diken bir daha pek batmaz, derler.
İnsanların geçmişte ve zamanımızda gördükleri her çeşit işlerden 
benim öğrenebildiklerimi düşününce otuz yaşından önce başarılmış 
işleri ötekilerden daha fazla görüyorum: Aynı insanın hayatını da 
alsak, öyle görünüyor. 

  Annibal'la, büyük rakibi Scipio için bunu güvenle söyleyebilirim. 
Bu adamlar hayatlarının yarısından çoğunu gençken kazandıkları ünle 
geçirdiler: Başkalarının ölçüsüyle büyük adam oldukları yıllarda kendi 
ölçüleriyle hiç de büyük değillerdi. Ben kendi hesabıma o yaştan 
sonra ruhça ve bedence kendi gücümün artmayıp eksildiğini, ileri 
değil geri gittiğini sanmıyorum. Zamanlarını iyi kullananlarda bilgi ve 
görgü hayatla birlikte olgunlaşabiliyor; ama canlılık, çeviklik, 
sağlamlık ve daha başka özlü ve önemli değerler taşıyor, geçiyor.

  Ubi jam validis quassatum est viribus aevi Corpus, et obtusis 
ceciderunt viribus artus, Claudicat ingenium, delirat linguaque 
mensque. (Lucretius)

  Vücut yaşın ağır yumruğu altında ezilince, Makinenin yayları 
gevşeyince, düşünce de sendeliyor: Dilimiz tutulmaya; zihnimiz 
karışmaya başlıyor.

  Bazen vücut, bazen de ruh yaşlılığın esiri oluyor. Kafaları, 
midelerinden ve bacaklarından daha önce zayıf düşenleri çok gördüm. 

  Yaşlılık kendini belli etmediği için çok tehlikeli bir derttir; insan bu 
derde farkına varmadan düşer. Onun için yasaların bizi, işte çok 
tutmasını değil, işe geç almasını yanlış buluyorum. Hayatımızın ne 
kadar cılız olduğunu, her gün nice tehlikelerle karşılaştığını düşünüp 
gençlerin hazırlanma, öğrenme, oyalanma yıllarını pek uzatmamalıdır. 
(Kitap 1, bölüm 57)

  Rahatsız, gözü doymaz, telaşlı bir zengin, düpedüz yoksul kişiden 
daha zavallı gelir bana. (Kitap 1, bölüm 14)

  VARLIK VE İNSAN

  Nesnelerden algıladığımız görüntüleri yargılamak için doğruyu 
eğriden ayırtedecek bir aracımız olması gerek; bu aracı doğrulamak 
için bir kanıtlama yapmamız gerek; kanıtlamayı doğrulamak için bir 
araç; alın size bir kısır döngü. Kendileri kararsızlıklarla dolu olan 
duyularımız tartışmamıza son veremeyeceğine göre akla başvurmak 
zorundayız diyelim: Hiçbir akıl bir başka akla dayanmazlık edemez, 
öyle olunca da akıldan akıla gider dururuz. Hayal gücümüz bilinmedik 
şeylere ulaşmaz, çünkü duyuların aracılığıyla işler duyularsa kendi 
dışlarındaki nesneyi değil yalnızca kendi duyuşlarını kapsarlar böyle 
olunca hayal ve görüntü nesneyi değil, duyuların algısını verir bu algı 
ve nesneyle ayrı ayrı şeylerdir: Öyleyse görüntülerle düşünen, 
nesneden, gerçek olandan başka bir şeyle düşünüyor demektir.
Denebilir ki duyuların algıları bilinmedik şeylerin niteliğini benzetme 
yoluyla ruha anlatır ama ruhun ve düşüncenin bilinmedik şeylerle 
hiçbir alışverişi olmadığına göre bu benzetmenin doğruluğuna nasıl 
güvenebilirler? Nasıl ki Sokrates'i tanımamış olan biri, resmini 
görünce ona benzeyip benzemediğini söyleyemez. 

  Yine de görüntülerden bir yargıya varmak istiyorum diyelim: Bunu 
bütün görüntülere dayanarak yapmamız olanaksız; çünkü deneyerek 
görmüşüzdür ki görüntüler başkalıkları ve tutarsızlıklarıyla birbirini 
engellemektedirler. Kimi seçme görüntülerle ötekileri ayarlayalım 
desek, seçtiğimiz görüntüyü bir başka seçmeyle ayarlamak gerekir, 
onu da bir başkasıyla ve sonu gelmez bunun da. Son olarak şu da var 
ki, sürekli hiçbir ölümlü var oluş yok, ne bizim ne de nesnelerin 
varlığında. Biz de, düşüncemiz de, her şey de durmadan akmakta, 
yuvarlanmaktayız.

  Düşünce de, düşünülen şey de durmadan devinip değişmekte olduğu 
için birinden ötekine şaşmaz hiçbir ilişki kurulmaz. Varlıkla aramızda 
hiçbir ulaşma yok; çünkü her insan her zaman doğmakla ölmek 
arasındadır; kendinden verebildiği dumanlı bir görüntü, bir gölge ve 
kaypak, cılız bir yorumdur. Düşüncenize kendi varlığını yakalatmaya 
kalkacak olursanız, suyu avuçlamaktan başka bir şey olmaz 
yapabileceğiniz; çünkü yaratılıştan her yana akan bir şeyi ne kadar 
sarıp sıksanız, yakalamak, avucunuza almak istediğiniz o ölçüde 
yitireceksiniz. Her şey bir değişmeden ötekine geçmek zorunda 
olduğu için gerçek bir kalgınlık arayan akıl, kalan, duran hiçbir şey 
bulamayarak yaya kalır çünkü her şey ya var olmak üzeredir ve henüz 
hiç de var değildir, ya da daha doğmadan ölmeye başlamaktadır.
Platon der ki bedenler doğar, ama var olmazlar. Ona kalırsa 
Homeros'un Okyanus'u tanrıların babası, Thetis'i de anası yapması 
bize her şeyin durmadan dalgalanıp akmakta, renkten renge girip 
değişmekte olduğunu anlatmak içindir. Kendinden önceki bütün 
filozofların da bu kanıda olduğunu söyler yalnız Parmenides 
büyük bir güç saydığı devinimin nesnelerde olamayacağını 
söylüyormuş. Pytagoras'a göre madde akıcı ve geçicidir. Stoacılara 
göre şimdiki zaman yoktu; şimdi dediğimiz, geçmişle geleceğin 
bağlantısı, bileşimidir. Herakleitos'a göre, hiçbir insan aynı ırmakta iki 
kez yıkanmamıştır. Epikharmos'a göre, geçmişte borç almış olan şimdi 
borçlu değildir geceden sabah yemeğine çağırılmış biri bugün davetsiz 
gelir yemeğe, çünkü çağıran ve çağrılan aynı adamlar değildirler artık, 
başka birer adam olmuşlardır. Ölümlü bir nesne iki kez aynı halde 
bulunamaz; çünkü farkedilmez anlık bir değişmeyle bir dağılır, bir 
toplanır bir gider bir gelir. Öyle ki, doğmaya başlayan şey hiçbir 
zaman tam bir varlığa erişemez; çünkü bu doğuş zaten hiç bitmez, bir 
sona varır gibi durmaz, tohum halinden başka hallere, bir o yana bir 
bu yana doğru hep değişir durur. İnsan tohumu ana karnında biçimsiz 
bir meyve olur önce; sonra çocuk biçimini alır karından çıkınca 
memelik bebek olur sonra bir küçük oğlandır, sonra bir delikanlı, 
sonra olgun, sonra yaşlı bir insan, sonra çökmüş bir ihtiyar. Öyle ki 
yaş ve ona bağlı oluş hep bir önceki durumu bozup dağıtarak yürür:

  Mutat enim mundi naturam totius aetas,

  Ex alioque alius status'excipere omnia debet, Nec manet ulla sui 
similis res: omnia migrant, Omni commutat natura et vetera cogit. 
(Lucretius)

  Zaman değiştirir özünü her şeyin; Bir durumundan bir başka durum 
çıkar hep; Benzerlik kalmaz biçimden biçime; Doğa zorlar her şeyi 
başkalaşmaya. Öyleyken biz insanlar ölümün her türlüsünden 
budalaca korkarız: 

  Ölüm çok geçirdiğimiz, durmadan geçirmekte olduğumuz bir 
durumdur. Herakleitos'un dediği gibi ateşin ölümü havanın doğuşu, 
havanın ölümü suyun doğuşu olduktan başka bu durmadan doğup 
ölmeleri kendimizde daha açıkça görebiliriz. İhtiyarlık gelince olgun 
yaş ölür gider; gençlik olgun yaşta biter, çocukluk gençlikte, ilk yaş 
çocuklukta, kaldı ki dünkü gün bugün ölmüştür, bugün de yarın ölmüş 
olacak... (Kitap 2, bölüm 12)

  Cimriliği yaratan yoksulluk değil zenginliktir daha çok. (Kitap 1, 
bölüm 14)

  İNSAN VE AKIL

  Yine kendime döneyim: Kendimde değer verdiğim tek şey, hiç 
kimsenin kendinde eksik görmediği bir vergidir: Kendi aklımı 
beğenmekle her insanın, her gün yaptığını yapmış oluyorum. Kim 
kendini akılsız sayabilir? 

  İnsanın kendini akılsız sayması mantıkça da mümkün değildir. Öyle 
bir sakatlık ki bu, onu kendinde gören, kendinde görmüyor demektir. 
Öyle bir illet ki bu, devası yoktur; ama hastanın gözü kendine çevrilip 
de bu illeti gördü mü illet dağılıverir güneşin sisleri dağıtması gibi. Bu 
konuda insanın kendini kötülemesi, temize çıkarması, kendini kusurlu 
görmesi bütün kusurlarından yakınmasıdır. En zavallı, en allahlık 
insanlar bile akıldan yana paylarına razıdırlar. Başkalarında bizden 
daha fazla yiğitlik, beden gücü, deneyim, yetenek, güzellik görebiliriz; 
ama akıl üstünlüğünü kimseye vermeyiz. 

  Başkalarında doğru düşünceler gördük mü bunları, şöyle bir 
düşünmekle biz de bulabilirdik sanırız. Başkalarının eserlerinde 
gördüğümüz bilgiyi, sanatı ve daha başka değerleri bizimkilerden 
üstün tutabiliriz; ama düpedüz düşüncenin bulduklarına kendi 
düşüncemizle de pekala varabileceğimize inanırız; onların 
büyüklüğünü ve zorluğunu bir türlü göremeyiz, meğer ki bu 
düşünceler bizden ölçülmez bir uzaklıkta olsun. Onun için benim 
yazdıklarımın pek tutulacağını, övüleceğini ummuyorum; bu çeşit 
yazarların ünü az olur.

  Hem sonra kimin için yazıyoruz? Kitaplar arasında yaşayanlar, 
bilginler, bilginlikten başka bir değer tanımazlar insan düşüncesinin, 
bilgi toplamak, güzel yazmaktan başka bir yolda ilerleyebileceğini 
kabul etmezler: Scipiolar'ı birbirine karıştırdıysanız, artık 
söyleyeceğiniz sözlerin nasıl bir değeri olabilir? Onlara göre 
Aristoteles'i bilmeyen kendini de bilmiyor demektir. Basit ruhlu 
bilgisiz insanlarsa kendilerini aşan ince bir sözün değerini ve önemini 
görmezler. Dünyayı dolduran da bu iki çeşit insandır. Sizin dilinizden 
anlayacak üçüncü bölüğe, ruhları kendiliğinden düzenli ve güçlü 
insanlara gelince, onlar o kadar azdır ki aramızda adları sanları bile 
duyulmaz. Onlara kendimizi beğendirmeye çalışmakta fazla bir kar da 
yoktur.

  Doğanın insanlara en adilce dağıttığı nimet akıldır derler. Çünkü hiç 
kimse akıl payından şikayetçi değildir. Nasıl olsun? Aklını 
beğenmemesi için aklından ötesini görebilmesi gerekir. Ben 
düşüncelerimin doğru olduğunu sanıyorum: Ama öyle sanmayan kim 
var? Aklımın sakat olmadığına benim bulduğum en iyi tanıt kendime 
az değer verişimdir. Sakat olsaydı kendime beslediğim sevgi onu 
kolayca aldatabilirdi; çünkü ben kendimi öyle seviyorum ki; sevgimi 
bir türlü kendimden dışarıya çıkaramıyorum. Herkes sevgisini bir sürü 
dosta, tanıdığa dağıtırken, ben kendi içimin rahatından, kendi 
varlığımdan başka şeye bağlanamıyorum. Başka şeylere bağlanışım 
kendi isteğimle, bile değildir.

  Mihi nempe valere et vivere doctus. (Persius)

  Sağlıklı olmak ve yaşamak, işte benim bütün bilgim. Böyle iken, 
düşüncemin kendi yetersizliğini yüzüne vurmaktan hiç geri kalmadım. 
Gerçekten düşüncemin en çok üstünde durduğu şeylerden biri de 
budur. Herkesin gözü dışardadır ben gözümü içime çevirir, içime 
diker, içimde gezdiririm. Herkes önüne bakar, ben içime bakarım: 

  Benim işim gücüm kendimledir. Hep kendimi seyreder, kendimi 
yoklar, kendimi tadarım. Herkes kendinden başka şeylerin peşindedir 
hep kendisinin ötesine gitmek sevdasındadır.

  Nemo in sese tentat descendere. (Persius) 

  Kimse kendi içine inmeye çalışmaz. (Kitap 2, bölüm 17)

  ÖLÇÜ

  İnsan elinde ne illet var ki, dokunduğunu değiştiriyor 
kendiliğinden iyi ve güzel olan şeyleri bozuyor. İyi olmak arzusu 
bazen öyle azgın bir tutku oluyor ki, iyi olalım derken kötü oluyoruz. 
Bazıları der ki, iyinin aşırısı olmaz, çünkü aşırı oldu mu zaten iyi değil 
demektir. Sözcüklerle oynamak diyeceği gelir insanın buna.

  Felsefenin böyle ince oyunları vardır. İnsan iyiyi severken de, doğru
bir işi yaparken de pekala aşırılığa düşebilir. Tanrının dediği de budur: 
Gereğinden fazla uslu olmayın, uslu olmanın da bir haddi vardır.

  Okunu hedeften öteye atan okçu, okunu hedefe ulaştırmayan okçudan
daha başarılı sayılmaz. İnsanın gözü karanlıkta da iyi görmez, fazla 
ışıkta da. Platon'da Kallikles der ki, felsefenin fazlası zarardır. Felsefe 
bir kerteye kadar iyidir, hoştur yararlı olduğu kerteyi aşacak kadar 
derinlere gidersek çileden çıkar, kötüleşiriz; herkesin inandığı, uyduğu 
şeyleri küçümseriz; herkesle doğru dürüst konuşmaya, herkes gibi 
dünyadan zevk almaya düşman oluruz; kimseyi yönetemeyecek, 
başkalarına da kendimize de hayrımız dokunmayacak bir hale geliriz; 
boş yere şunun bunun sillesini yeriz.

  Kallikles doğru söylüyor çünkü felsefenin fazlası bizim gerçek 
duygularımızı körletir gereksiz bir inceleme ile bizi doğanın güzel ve 
rahat yolundan çıkarır. (Kitap 2, bölüm 30)

  Düşüncede saplantı ve azgınlık en açık ahmaklık belirtisidir. Canlılar 
arasında eşekten daha kendinden emin, daha vurdumduymaz, daha 
içine kapalı, daha ciddi, daha ağırbaşlı olanı var mıdır? (Kitap 3, bölüm 8)

  TARTIŞMALAR

  Azgın tartışmalar da keşke, diğer söz suçları gibi ceza görselerdi.
Hep öfkenin alıp götürdüğü bu düşünce çarpışmalarında insanın 
etmediği kötülük kalmaz. İlkin düşüncelere çatarız, sonra da insanlara. 
Tartışmada esas, karşımızdakinin düşüncesini çürütmek olduğu, 
herkes çürütüp çürütüldüğü için, tartışmanın sonunda olan şey 
gerçekten büsbütün uzaklaşmaktadır. Onun için Platon, Devlet'inde 
akılca ve ruhça zayıf olanlara tartışmayı yasak etmiştir. Doğru dürüst 
adım atıp yürümesini bilmeyen bir insanla gerçeği aramaya çıkmanın 
anlamı var mı? Aradığımız şeyi bırakıp onu nasıl bir yoldan 
arayacağımızı düşünürsek ondan hiç de uzaklaşmış olmayız. Ama yol 
derken softaların ve allamelerin yollarını değil, sağduyumuzla 
bulduğumuz doğal yolları kastediyorum. Tartışma ile neye varılabilir? 
Biri doğuya gider, biri batıya; yolda rastladıkları ayrıntılara saplanır 
ve konudan ayrılırlar. Bir saat cenkleştikten sonra neyi aradıklarını 
bilmez olurlar: Kimi konunun üstüne çıkmış, kimi altına inmiş, kimi 
de kenarında kalmıştır. Kimi bir sözcüğe, bir benzerliğe takılır 
kimi, söylenene kulak bile vermeden bir şeyi tutturur ve yalnız 
kendi söylediklerini dinler başka biri de, kendine güvenemediği için 
her şeyden kaçınır, hiçbir düşünceyi kabul etmez, ta başından her şeyi 
karıştırır, yahut da söz kızışınca, büsbütün susar ve bir daha ağzını 
açmaz; bilgisizliğini küskünlüğünün altında saklar, mağrur bir 
küçümseme ya da budalaca bir alçakgönülle tartışmadan kaçar. Bazısı 
yalnız saldırmasını bilir, kendini korumak umurunda değildir; bazısı 
da yalnız sesinin ve ciğerlerinin gücüne dayanır. Bakarsınız birisi tutar 
kendine karşı dönüverir; başka biri kalkar önsözlerle, yersiz 
hikayelerle kafa şişirir. Kimi vardır, sıkıştığını görünce karşısındakini 
susturup kaçırmak için düpedüz sövüp saymaya başlar ve bir Alman 
kavgası çıkarmaya çalışır. Başka bir türlüsü de vardır, konuya hiç 
bakmadan sizi bir sürü mantık çemberleriyle, diyalektik oyunlarıyla 
kuşatıp boğmaya savaşır. (Kitap 3, bölüm 8)

  Bütün toptancı yargılar çürük ve tehlikelidir. (Kitap 3, bölüm 8)

  GERÇEK NEDENLER

  Kolayca doğrulanabilir ki, büyük yazarlar, olayların nedenleri üstüne 
yazarken, yalnız en doğru bildikleriyle yetinmez, bir ince buluş, bir 
güzellik getirmek koşuluyla, inanmadıklarını da yazarlar. Bir şeyi 
ustaca söylediler mi, yeterince doğru ve yararlı söz etmiş olurlar. Asıl 
neden hangisidir, kesinlikle bilemeyiz; birkaçını biraraya getirir 
bakarız, doğru olan bunlardan biri midir diye: 

  Namque unam dicere causam

  Non satis est, verum plures unde una tamen sit. (Lucretius)

  Bir tek neden göstermek yetmez; Birkaçını vermeli, bir teki doğru da 
olsa.

  Hapşıranlara sağlık dilemek adetinin nereden geldiğini 
sorar mısınız bana? Biz insanlar üç türlü yel çıkarırız: Altımızdan 
çıkan pek pistir, ağzımızdan çıkan bir oburluk belirtisi sayılır 
üçüncüsü hapşırmadır, baştan geldiği ve ayıp yanı olmadığı için hoş 
yüzle karşılarız onu böyle. Gülmeyin bu ince buluşa: Aristoteles'indir 
derler.

  Plutarkhos'ta okudum sanıyorum: Tanıdığım bütün yazarlar arasında 
sanatı doğaya, düşünceyi bilime en iyi katmış olanıdır Plutarkhos. 
Deniz yolcularındaki mide bulanmasının nedeni üstünde dururken 
bunun korkudan ileri geldiğini, korkunun böyle bir sonuç 
verebileceğine kanıtlar olduğunu söylüyordu. Deniz beni de pek tutar, 
ama bunun bende korkudan gelmediğini biliyorum; akıl yoluyla değil 
deneme yoluyla biliyorum bunu. Başkalarından duyduklarım bir yana, 
hayvanların, özellikle domuzların da başına geliyor, hiçbir tehlikeden 
kuşkulanmadıkları zaman. Bir tanıdığım da şunu anlattı bana: 
Kendisini deniz pek tuttuğu halde, birkaç kez büyük fırtınalarda 
duyduğu korkudan mide bulantısı geçivermiş. Seneca'nın: Tehlikeyi 
düşünemeyecek kadar hastaydım, dediği gibi. Su üstünde hiç 
korktuğum olmamıştır, başka yerlerde de olmadığı gibi: Karşılaştığım 
nice tehlikeler, ölümün ta kendisi bile aklımı başımdan alıp allak 
bullak etmemiştir beni. 

  Korku bazen kafasızlıktan gelir, yüreksizlikten de geldiği gibi. 
Karşılaştığım bütün tehlikelerde gözlerim açık, kafam işlek, 
sapasağlam kalmıştır. Kaldı ki bir şeyden kaçınma da yürek ister 
insanda. Korkusuzluk işime yaramıştır eskiden, başka zararları 
yanında, kaçışıma çeki düzen vermek için. Kaçarken ürkeklik 
duymadım diyemem, ama şaşkınlığa, büyük korkulara da kapılmadım. 
Heyecanlıydım, ama aklım başımdan gitmemişti. Büyük ruhlar daha 
da ileri gider, kaçışlarında sakin, telaşsız olmakla kalmaz, gururlarını 
da yitirmezler. Alkibiades, silah arkadaşı Sokrates'in nasıl kaçtığını 
anlatır: Onu, der, ordumuzun arkasında, Lakhes'le birlikte en son 
kaçanlar arasında buldum. Rahatça, korkusuzca, seyrettim onu; çünkü 
altımda iyi bir at vardı; o ise yayaydı ve yaya olarak savaşmıştı. İlk 
gözüme çarpan, Lakhes'den daha temkinli ve kararlı görünmesi oldu. 
Her zamanki gibi meydan okurca yürüyordu. Çevresinde olup 
bitenleri izleyen, ölçüp biçen bakışları güvenli ve düzenliydi. Bir 
dostlara bir düşmanlara bakarken, dostları yüreklendirmek, 
düşmanlara da, üstüne gelecek olana kanını pahalıya ödeteceğini 
anlatmak ister gibiydi. Kurtuldular, çünkü böylelerine pek saldırmaz 
düşman, korkanların ardına düşer.

  Bu büyük komutanın anlattığı, bizim de her gün yaşadığımız bir şeyi 
öğretiyor bize: Tehlikelerden kaçınmakta aşırı telaşa düşmek 
kendimizi tehlikenin kucağına atmanın en kestirme yoludur.

  Quo timoris mirıusest, eo minus femıe periculi est. (Titus-Livius)

  Ne kadar az korkarsak o kadar az tehlikedeyiz. (Kitap 3, bölüm 6)

  KORKU ÜSTÜNE

  İyi bir doğa uzmanı değilim dedikleri gibi, korkunun bizi hangi 
yollardan etkilediğini pek bilmem; ama pek garip bir tutku olduğu da 
su götürmez. Hekimlerin dediğine göre ondan tez aklımızı başımızdan 
alan hiçbir tutku yoktur. Gerçekten korkudan aklını yitiren çok 
adamlar görmüşümdür. En sağlam kişilerin korku süresince inanılmaz 
şaşkınlık hallerine düştükleri olur. Bilgisiz halkı, korkudan atalarını 
mezardan çıkmış, kefenlere sarılı dolaşır görenleri, cinlerin perilerin 
saldırısına uğrayıp çarpılanları bir yana bırakıyorum, meslekleri gereği 
korkmamaları gereken nice askerlerin korkudan bir koyun sürüsünü 
zırhlar kuşanmış bir alay, sazları, kamışları mızraklı akıncılar, dostları 
düşman, beyaz haçı kızıl haç sandıkları az mı görülmüştür?

  Bourbon Dukası Roma'yı aldığı sırada, Şaint Pierre semtini bekleyen 
bir nöbetçi subay, ilk hücum borularını duyar duymaz öyle; bir 
korkuya kapılıyor ki, elinde alem, bir yıkıntının deliğinden dışarı 
fırlıyor, şehrin içine doğru gittiğini sanarak düşmana doğru üçyüz 
adım kadar koşuyor, neden sonra aklı başına gelip geri dönüyor 
ve aynı delikten içeri giriyor. Bures Kontu bizden Saint-Paul'ü aldığı 
zaman, alemdar subay Julie o kadar ucuz kurtulamıyor: O da korku 
şaşkınlığıyla bir delikten sur dışına çıkınca kuşatanlar paramparça 
ediyor kendisini. 

  Aynı kuşatmada bir soylu kişinin yüreği korkudan öylesine sıkışıp 
duruveriyor ki, yarasız beresiz sur hendeğine düşüp ölüyor. Aynı 
korku bazen bütün bir kalabalığı sarar. Germanicus'un Almanlar'la bir 
karşılaşmasında iki büyük alay korkudan birbirinin tam tersi iki yöne 
kaçışıyorlar.

  Korku kimi zaman topuklarımıza kanat takar, kimi zaman da 
ayaklarımızı yere çiviler. İmparator Theophilus'un başına geldiği gibi: 
Agarenler'e karşı yitirdiği bir savaşta şaşkınlıktan dona kalıp bir türlü 
kaçamıyormuş; sonunda ordu komutanlarından biri gelip derin bir 
uykudan uyandırır gibi sarsmış onu: Ardımdan gelmezseniz, demiş 
öldürürüm sizi; çünkü canınızı yitirmeniz, esir düşüp İmparatorluğu 
yitirmenizden daha iyidir.

  Korkunun gücü son haddine şöyle varır ki, ödev, ve onur yerinde 
elimizden aldığı yiğitliği kendi buyruğunda gösterir bize. Romalıların 
Annibal'a karşı Sempronius komutasında ilk meydan savaşını 
yitirdikleri sırada, on bin kişilik bir piyade tümeni korkudan kaçacak 
delik arayıp bulamazken düşmanın en güçlü kanadı üstüne şaşkınca 
yürümüş ve görülmedik bir gayretle yarmayı başararak bir sürü 
Kartacalı'yı öldürmüşler, onurlu bir zaferle elde edeceklerini yüz 
karası bir kaçışla elde etmişler.

  En çok korktuğum şeyin korku olması bundandır. Bütün belalardan 
daha belalı bir yanı vardır korkunun... Savaşın bir döneminde bir hayli 
hırpalanmış, yara bere içinde kalmış askerleri ertesi gün yeniden 
düşmanın üstüne yürütebilir, ama içlerine korku düşmüş askerleri 
önlerine bile baktıramazsınız. Mallarını yitirmek, sürülmek, köle 
olmak korkusuna kapılanlar, yemelerinden, içmelerinden, 
uykularından olup sürekli bir telaş içinde yaşarlar. 

  Oysa yoksullar, haydutlar, köleler çoğu zaman daha keyifli yaşarlar. 
Korkudan kendilerini asan, boğulan, uçurumlara atlayan nice insanlar 
da gösteriyor ki bize korku ölümden daha amansız, daha dayanılmaz 
bir beladır.
  
  Eski Yunanlıların bildiği bir başka çeşit korku varmış; bizim 
aklımızın şaşkınlığı dışında bir dürtüden gelirmiş. Toptan bir halkın, 
orduların kapıldığı olurmuş bu korkuya. Kartaca'nın altını üstüne 
getiren böylesi bir korku olmuş. Bağrışıp çağrışmalar gökleri tutmuş; 
bir baskın varmış gibi millet sokaklara dökülmüş, düşmana saldırır 
gibi birbirlerini yaralamış öldürmüşler. Kargaşaya, şamataya 
boğulmuş bütün Kartaca: Sonunda dualar, kurbanlarla tanrıların 
öfkesini yatıştırmışlar da öyle kurtulmuşlar bu beladan. Pan tanrının 
saldığı korku anlamına panik diyorlar buna. (Kitap 1, bölüm 19)
 
  KENDİNE ACINDIRMAK 

  Kendimi kaptırmamaya çalıştığım çocukça, yakışıksız bir duyumuz 
vardır. Dertlerimizle dostlarımızı acındırmak, kendimize vah vah 
dedirtmek. Başımıza gelenleri büyütür, şişirir, karşımızdakini 
ağlatmak isteriz, neredeyse. 

  Başkalarını kendi dertleri karşısında soğukkanlı gördük mü överiz, 
ama soğukkanlılığı bizim dertlerimize karşı gösterdiler mi darılırız, 
kızarız. Dertlerimizi anlamaları yetmez, yanıp yakınmalarını isteriz. 
Oysaki insan sevincini büyülterek anlatmalı, üzüntülerini kısaltarak. 
Kendini yok yere acındıran gerçekten dertli olunca acınmamayı 
hakeder. Durmadan vahlanan kimse vahlanılmaz olur. Kendini canlı 
iken ölü göstereni, ölü iken canlı görebilir herkes. Öylelerini gördüm 
ki, eş dost kendilerini gürbüz, keyifli görecek diye ödleri kopar, 
iyileşmiş sanılmamak için gülmelerini tutarlardı. Sağlık, kimseyi 
acındırmadığı için, nefret ettikleri bir şey olurdu. İşin tuhafı, bu 
gördüğüm kimseler kadın da değildi. (Kitap 3, bölüm 9)

  ALIŞKANLIK

  Bir köylü kadın, bir danayı doğar doğmaz kucağına alıp sevmiş, 
sonra da bunu adet edinmiş, her gün danayı kucağına alıp taşırmış; 
sonunda buna o kadar alışmış ki dana büyüyüp koskoca öküz olduğu 
zaman, onu yine kucağında taşıyabilmiş. Bu hikayeyi kim 
uydurduysa, alışkanlığın ne büyük bir güç olduğunu çok iyi anlatmış 
olacak. Gerçekten alışkanlık pek yaman bir hocadır ve hiç şakası 
yoktur. Yavaş yavaş, sinsi sinsi içimize ilk adımını atar; başlangıçta 
kuzu gibi sevimli, alçak gönüllüdür ama, zamanla, oraya yerleşip 
kökleşti mi, öyle azılı, öyle amansız bir yüz takınır ki kendisine, 
gözlerimizi bile kaldırmaya izin vermez...

  Bence en büyük kötülüklerimiz, küçük yaşımızda belirmeye başlar 
ve asıl eğitimimiz bizi emzirip büyütenlerin elindedir. Çocuk bir 
tavuğun boynunu sıkar, kediyi, köpeği oyuncak edip yara bere içinde 
bırakır; anası da ona bakıp eğlenir. Kimi baba da, oğlunun savunmasız 
bir köylüyü, bir uşağı öldüresiye dövdüğünü, bir arkadaşını kurnazca 
ve kahpece aldattığını gördüğü zaman, bunu yiğitlik belirtisi sayarak 
sevinir. Oysa bunlar zalimliğin, zorbalığın, dönekliğin asıl tohumları, 
kökleridir; çocukta filizlenirler, sonra alışkanlığın kucağında, 
alabildiğine büyüyüp gelişirler. Bu kötü yönsemeleri yaşın 
küçüklüğüne ve işin önemsizliğine bakarak hoş görmek tehlikeli bir 
eğitim yoludur. Önce şu bakımdan ki, çocukta doğa egemendir ve 
doğa asıl yeni tomurcuk salarken katıksız ve gürbüzdür; sonra da, 
hırsızlığın çirkinliği, çalınan şeye göre değişmez ki: Ha altın 
çalmışsın, ha bir iğne. «İğne çaldı, ama altın çalmak aklına bile 
gelmez» diyenlere benim diyeceğim şudur: «İğneyi çaldıktan sonra 
niçin altını da çalmasın?» (Kitap 1, bölüm 23)

  Kendimiz sandığımızdan çok daha zenginiz; ama bizi ordan burdan 
alarak, dilenerek yaşamaya alıştırmışlar: Kendimizden çok 
başkalarından yararlanmaya zorlamışlar bizi. (Kitap 3, bölüm 12)

  HAYAT VE BİLİM

  Quid fas optare, quid asper

  Utile nummus habet, patriae charisque propinquis Quantum elagiri 
deceat, quem te Deus esse Jussit et humana qua parte locatus es in re,
Quid sumus, aut quidnam victuri gignimur. (Perstus) 

  Neyi özlemeyiz? Neye yarar

  Bunca zahmetle kazanılan para? Nedir adaletin, insanların bizden 
beklediği? Tanrı ne olmamızı istemiş bizim? Neyiz? Neyin peşinde 
koşuyoruz? Bilmek ve bilmemek nedir? Öğrenimin amacı ne 
olmalıdır? Mertlik, tokgözlülük ve doğruluk nedir? İyiye özenmeyle 
açgözlülük, krala bağlılıkla kölelik, özgür yaşamakla keyfine göre 
yaşamak arasında ne farklar vardır? Ölümden, acıdan ve ayıptan ne 
zaman korkulmaz?

  Et quo quemque modo fugiatque feratque laborem. (Horatius)

  Dertlerden nasıl kurtulmalı dertlere nasıl katlanmalıyız.

  İşte ona (öğrenciye) bunları söyleyeceğiz. Çünkü, insanın zihnine 
dolduracağımız ilk sözler onun ahlakını ve ruhunu yoğuracak, ona 
kendini tanımasını, iyi yaşamasını ve iyi ölmesini öğretecek olan 
sözler olmalıdır. 

  Bilimleri öğrenmeye, bizi kölelikten kurtaracak olan bilimlerden 
başlayalım. Nasıl her şeyin işe yarar bir tarafı varsa bütün bilimler de, 
şu veya bu şekilde, hayatımız için yararlı olabilirler ama biz, amacı 
doğrudan doğruya hayat olan bilimi seçelim. Hayatımızın 
bağlantılarını en doğru ve doğal sınırları içinde tutmasını bilseydik 
işimize yarar diye edindiğimiz bilgilerden çoğunun işimize 
yaramadığını görürdük. İşimize yarayan bilimlerin içinde bile atılması 
hayırlı gereksiz şişirmeler, derinlikler vardır. Sokrates'in istediği 
öğretimi yararlı bilgilere yöneltmek daha doğru olur. Sapere aude.

  Incipe: vivendi qui recte prorogat horam Rusticus expectat dum 
defluat amnis; at ille Labitur, et labetur in omne volibilis aevum. 
(Horatius)

  Erdemli olmayı göze al; bu yola gir; İyi yaşamayı sonraya bırakan; 
yolunda bir ırmağa Rastlayıp da akıp geçmesini bekleyen köylüye 
benzer; Irmak hiç durmadan akıp gidecektir.
 
  Çocuklarımıza kendi dünyalarında önce sekizinci kat göklerdeki 
yıldızların ve devinimlerinin bilimini öğretmek büyük bir saflıktır.
Anaksimenes, Pythagoras'a şunu yazmış. Gözlerimin önünde ölüm ve 
kölelik dururken yıldızların düzeniyle nasıl uğraşabilirim? (Çünkü o 
sırada İranlılar yurduna karşı savaşa hazırlanıyorlardı.) Herkesin şöyle 
düşünmesi gerekli: Bizi para tutkusu, mevki tutkusu, saygısızlık, geri 
kafalılık içimizde yıkarken gidip de dünyanın dönüşüyle mi uğraşacağım?

  Çocuğa, daha akıllı ve daha iyi olmasına yarayacak şeyleri 
öğrettikten sonra mantığın, fiziğin, geometrinin ne olduğunu anlatırız. 
Böylece kafası işlemeye başladıktan sonra seçeceği bilimin kolayca 
hakkından gelebilir. (Kitap 1, bölüm 26)

  Kadınların süs ve aylaklıklarının bizim alınterimiz ve emeğimizle 
beslenmesi gülünç ve haksız bir şeydir. (Kitap 3, bölüm 9)

  YAMYAMLAR ÜSTÜNE

  Aklın kurallarına uyarak barbar diyebiliriz Yamyamlara, ama bize 
benzemiyorlar diye barbar diyemeyiz onlara; çünkü barbarlıktan yana 
onları her bakımdan aşmaktayız. Savaşları soylu ve yiğitçe bu 
insanların. Savaş denilen bu insan hastalığını biz haklı ve güzel 
görebiliriz de onlar niçin görmesinler? Kaldı ki onlarda savaş 
yalnız değer kıskançlığından ve yarışmasından doğuyor. Yeni 
topraklar kazanmak için savaşmıyor bu Yamyamlar; çünkü doğanın 
bereketi onlara her şeyi, çabasız, çilesiz öyle bol bol sağlıyor ki 
topraklarını genişletmenin bir gereği kalmıyor. Henüz doğal isteklerini 
doyurmakla yetindikleri mutlu bir dönemde yaşıyorlar: Bunun 
ötesindeki her şey gereksiz onlar için. Herkes kendi yaşında olanlara 
kardeş, kendinden genç olanlara evlat diyor ve bütün yaşlılar herkesin 
babası sayılıyor. Yaşlılar bütün varlıklarını hiç bölmeden herkese 
birden miras bırakıyorlar; doğanın bütün yaratıklarına verdiği her şey 
böylece herkesin oluyor. Komşuları dağları aşıp kendilerine saldıracak 
olurlarsa ve savaşı kazanırlarsa, zafer, onurdan başka bir şey 
sağlamıyor onlara; değer ve erdem bakımından üstünlüklerini 
göstermiş oluyorlar yalnız. Yenilenlerin malına mülküne ihtiyaçları 
olmadığı için kalkıp yurtlarına dönüyorlar ve orada hiçbir şeyin  
eksikliğini duymadan kendi varlıklarının tadını çıkarmasını, 
onunla yetinmesini biliyorlar. Savaşı berikiler kazanırsa onlar da öyle 
davranıyor. Tutsaklarından bütün istedikleri yenildiklerini kabul 
etmeleri yalnızca; ama yüzyılda bir olsun buna yanaşan çıkmıyor 
sözleri, davranışlarıyla yiğitliklerine en küçük bir toz kondurmaktansa 
ölmeyi yeğ görüyor hepsi. Öldürülüp etlerinin yenilmesini daha 
onurlu sayıyorlar. Tutsakları özgür bırakıyorlar ki, yaşamayı daha tatlı 
bulsunlar; nasıl ölecekleri, ne işkencelere uğrayacakları, nasıl 
parçalanıp yenilecekleri anlatılıyor, bunun için yapılan hazırlıklar 
gösteriliyor kendilerine. Bütün bunlar ağızlarından bir tek gevşek, 
onur kırıcı söz alabilmek, kaçmaya heveslendirip onları korkutmuş, 
dirençlerini kırmış olma üstünlüğünü kazanmak için! Çünkü, iyi 
düşünülürse, gerçek zafer budur aslında:

  victoria nulla est

  Quam quae confessos animo quo que subjuga hostes. (Claudianus)

  Zafer zafer değildir

  Yenilen düşman yenilgiyi kabul etmedikçe.

  Pek yaman savaşçı olan Macarlar düşmanlarına aman dedirttiler mi 
daha ilerisine gitmezlermiş. Canlarına kıymadan, baç istemeden 
bırakır çok çok bir daha kendilerine karşı savaşmayacaklarına söz 
verdirirlermiş.

  Düşmanlarımıza karşı kazandığımız üstünlüklerin birçoğu 
kendimizin olmayan eğreti üstünlüklerdir. Kol bacak sağlamlığı 
yiğitliğin değil hamallığın şanındandır gürbüzlük cansız, bedensel bir 
değerdir; düşmanımızı şaşırtmak, güneşin ışığıyla gözlerini 
kamaştırmak bir talih işidir eskrimde üstünlük korkak ve değersiz bir 
adamın da elde edebileceği bir ustalık, bir bilgidir. Her insanın ölçüsü, 
değeri yüreğinde, istemindedir asıl. Yiğitlik, kolun bacağın değil, 
yüreğin, ruhun sağlamlığındadır atımızın, silahlarımızın değerinde 
değil, kendi değerimizdedir. Yüreği yılmadan düşen dizleri üstünde 
savaşır, der Seneka. Ölüm tehlikesi karşısında kılı kıpırdamayan, can 
verirken düşmanına yiğitçe yukarıdan bakan bize değil talihe alt 
olmuştur yenilmiş değil öldürülmüştür.

  En yiğit kişiler en mutsuz insanlardır kimi zaman... Biz yine 
hikayemize dönelim: Bu tutsak yamyamlar bütün korkutmalar 
karşısında aman dilemek şöyle dursun, iki üç aylık bekleme sırasında 
güleryüzle dolaşıyorlar düşmanlarını, yapacaklarını bir an önce 
yapmaya kışkırtıyorlar; meydan okuyor, küfür ediyorlar onlara, 
korkaklıklarından, yitirdikleri savaşlardan sözediyorlar. Bir tutsağın 
söylediği türkü var bende; şöyle sözler ediyor içinde: Gelin hepiniz 
yiğitçe, toplanın yiyin beni; yiyecek olduğunuz kendi babalarınız, 
atalarınızdır, çünkü onların etleriyle beslendi bu bedenim benim. 
Bu pazılar, bu et, bu damarlar sizin, zavallı budalalar; atalarınızın 
özünü görmüyor musunuz onlarda? Tadına bakın, kendi etinizin tadını 
bulacaksınız onlarda...

  Bu yamyamlardan üçü, bizim düşkünlüklerimizi öğrenmenin rahatlık 
ve mutluluklarını ne ölçüde kaçıracağını, yenilik hevesiyle kendi 
güzelim göklerini bırakıp bizimkilerin altına gelerek bizimle ilişki 
kurmanın başlarına neler getireceğini, bugün bir hayli ilerlemiş 
olduğunu sandığım yıkılışlarını bilmeyerek Fransa'nın Rouen şehrine 
gelmişlerdi; rahmetli kral Charles da oradaydı o zaman. Kral uzun 
uzun konuştu onlarla. Yaşayışımız, zenginliğimiz, güzel bir kent 
örneğimiz gösterildi. Sonra bizimkilerden biri ne düşündüklerini, en 
çok neyi beğendiklerini sordu. Üç şey söylediler; üçüncüsünü ne yazık 
ki unutmuşum. En başta şaştıkları şey sakallı, güçlü kuvvetli, silahlı 
bir sürü adamın çocuk yaşındaki bir krala bekçilik, uşaklık ettikleri, 
niçin bunlardan birinin kral seçilmediği olmuş. İkincisi, kendi 
dillerinde bir tek bedenin eli kolu, parçaları birbirinin yarısı olarak 
anlatılan insanlardan kimilerinin neden bolluk, rahatlık içinde keyif 
sürüp de birçoklarının dilenciler gibi kapılarda, açlık ve perişanlık 
içinde yaşadıkları olmuş. Nasıl oluyor da demişler, bu yoksul yarımlar 
böylesi bir haksızlığa katlanıyor, öteki yarımların boğazlarına 
sarılmıyor, evlerini ateşe vermiyorlar! (Kitap 1, bölüm 31)
 
  BİRİNE YARAR ÖTEKİNE ZARAR

  Atinalı Demades, cenaze törenleri için gerekli şeyleri satan bir 
hemşerisini, bu işten fazla kazanç beklediğini, bu kazancın da ancak 
birçok insanın ölümünden gelebileceğini ileri sürerek mahkum etmiş. 
Haklı bir yargı denemez buna; çünkü hiçbir kazanç başkasına zarar 
vermeden sağlanamaz, öyle olunca da her çeşit kazancı mahkum 
etmek gerekir.

  Tüccar, gençliğin sefahata düşmesinden kar sağlar, çiftçi buğdayın 
pahalanmasından, mimar evlerin yıkılmasından, hukukçu insanların 
davalı, kavgalı olmasından; din adamlarının şan, onur ve görevleri bile 
bizim ölümümüze ve kötülüklerimize dayanır. Yunanlı komedya şairi 
Fhilemon, hiçbir hekim, dostlarının bile sağlığından hoşlanmaz, 
dermiş, hiçbir asker de yurdundaki barıştan. Daha da kötüsü, herkes 
içini yoklasa görür ki gizli dileklerimizin birçoğu başkasının zararına 
doğar ve beslenir.

  Öyle sanıyorum ki düşündükçe doğanın genel düzeni hiç şaşmıyor 
böyle olmaktan: Çünkü fizikçilerin dediğine göre, her şeyin doğması, 
beslenmesi, çoğalması, başka bir şeyin bozulup çürümesi oluyor:

  Nam quodcunque mutatum finibus exit, Contineuo hoc mors est 
illius quod fuit ante. (Lucretius)

  Bir varlık biçim ve nitelik değiştirdi mi O anda yok olur biraz önce 
var olan. (Kitap 1, bölüm 22)

  AKIL ERDİREMEDİĞİMİZ GERÇEKLER

  Kolayca inanma ve inandırılmayı saflığa ve bilgisizliğe vermekte 
haksız değiliz her zaman. Şöyle bir şey öğrendiğimi sanıyorum 
eskiden: İnanç ruhumuza bastırılan bir damga gibidir; ruh ne kadar 
yumuşak olur, ne kadar az karşı koyarsa, ona bir şeyi mühürlemek o 
kadar kolay olur. Hele ruh bomboş ve darasız olursa, ilk inandırmanın 
ağırlığı altında daha da kolaylıkla eziliverir. Onun için, çocuklar, 
bilgisizler, kadınlar ve hastalar kulaktan doldurulup yürütülmeye daha 
elverişlidirler. 

  Evet, ama, öbür yandan da, bize olağan gelmeyen her şeyi 
olmaz diye hor görüp çöpe atmak da budalaca bir böbürlenmedir. 
Kendilerini herkesten üstün kafalı sayanlarda hep görürüz bunu. 
Eskiden ben de düşerdim buna: Hortlaklardan, gelecek üstüne 
kerametlerden, büyülerden, yutmadığım daha başka şeylerden söz 
edildi mi, bu saçmalıklara inandırılan zavallı halka acırdım. Bugün 
görüyorum ki kendim de acınacak haldeymişim o zaman: Sonradan 
gördüklerimle ilk inançlarımı değiştirmiş, ya da böyle şeylere 
sonradan merak salmış değilim; ama aklım sonradan öğretti ki bana, 
her hangi bir şey için yekten olmaz diye kesip atmak kendimizde 
tanrının ve doğa anamızın isteyip yapabilecekleri her şeyin sınırlarına 
varan bir kafa üstünlüğü görmek olur. Olabilecek şeylerin hepsini 
kendi yetenek ve göreneklerimize bağlamaktan daha büyük bir 
çılgınlık olamaz dünyada. Aklımızın eremediği her şeye masal, 
mucize deyip gerçek dışı sayarsak, az şey mi görüyorsunuz 
her gün aklımızın ermediği? Bir düşünelim, ne sisler arasından 
ne emeklerle elimizin altındaki şeylerden birçoğunun bilgisine 
ulaştırıyorlar bizi. O zaman anlarız ki bize acayip gelmeleri onları 
bildiğimizden değil alışkanlığımızdan geliyor daha çok.

  Jam nemo, fessus satiate videndi, Suspicere in caeli dignatur lucida 
templa. (Lucretius)

  Gözleri doymuş olduğu için şaşmıyor kimse Başının üstündeki ışık 
tapınaklarına.

  Nice alıştığımız şeyleri bize yeniden gösterseler, en olmayacak 
şeylerden daha garip gelecektir bize onlar.

  Si nunc primum mortalibus adsint

  Ex improviso, ceu sint objecta repente,

  Nil magis his rebus poterat mirabile dici.

  Aut minus ante quod auderent fore credere gentes. (Lucretius)

  Bugün birden gözlerimiz önüne gelseler

  Varlıkları fışkırıverse karşımızda 
  
  Bizi en çok şaşırtacak onlar olur

  Bütün bildiklerimize aykırı görünürler.

  Hiç ırmak görmemiş biri ilk kez bir ırmak gördüğünde 
deniz sanmış onu. Bizim en büyük bildiğimiz şeyleri, doğanın o 
konudaki son sınırları sayarız:

  Scilicet et fluvius, qui non est maximus, el est

  Qul non ante aliquem majorem vidit, et ingens

  Arbor homoque videtur; et omnia de genere omni

  Maxima quae vidit quisque, haec ingentia fingit. (Lucretius)

  Böylece, bir ırmak büyük olmasın isterse

  Daha büyüğünü bilmeyene büyük gelir;

  Bir ağaç, bir insan da öyle. Her şeyde,

  En büyük gördüğümüzü devleştiririz.

  Conseutudine oculorum assuescunt animi, neque admirantur, neque 
requirunt rationes earum quas semper vident. (Cicero)

  Gözlerin alışkanlığıyla kafalar da her şeye alışır; her an görmekte 
olduğumuz şeylere şaşmayız, nedenlerini aramayız onların.

  Gördüğümüz şeylerin yeniliği, büyüklüğünden çok şaşırtır ve 
nedenlerini aramaya iter bizi.

  Doğanın sonsuz gücü karşısında daha saygılı olmamız, 
bilgisizliğimizi, yetersizliğimizi bilmemiz gerekir. İnanılır kişilerin 
söylediğince olmayacak şeyler duyuyoruz; bunlara inanmasak bile 
kesip atmamalıyız; çünkü olmaz deyip geçmez, olabilecek şeylerin 
nereye varabileceklerini bildiğimizi ileri sürmek olur haddimizi 
bilmeden. Olmayacakla alışılmadık arasında, doğanın akış düzenine 
aykırı olana insanların ortak inançlarına aykırı olan arasındaki ayrılığı 
iyi kavrarsak, bir şeye inanmakta da, inanmamakta da, haddimizi 
bilecek olursak, Chilon'un kuralına uymuş oluruz: hiçbir şeyde aşırı 
gitme yok. (Kitap 1, bölüm 18)

  BABALAR VE ÇOCUKLAR

  Çocukların babalarına karşı duydukları, saygıdır daha çok. 
Duygu düşünce alışverişleriyle beslenen dostluk onlar arasında 
kurulamaz; dünyaları çok ayrıdır çünkü, üstelik doğal ödevleri de 
örseler bu dostluk. Babalar bütün gizli düşüncelerini çocuklarına 
açamazlar, yakışıksız bir sırdaşlık yaratmamak için; dostluğun baş 
görevlerinden biri olan uyarmalar, akıl vermeler de çocukların 
babalarına yapabilecekleri şeyler değildir. Kimi uluslarda çocukların 
babaları, kiminde de babaların çocukları öldürmeleri adetmiş, 
birbirlerine çıkarabildikleri zorlukları önlemek için, doğal olarak 
birinin varlığı ötekinin yıkımına bağlı olduğu için. Babalarla çocuklar 
arasındaki doğal bağları hor gören filozoflar da çıkmıştır Aristippos 
bunlardan biridir. Kendisinden çıkmış olan çocuklarını nasıl olup da 
sevmediği söylenince tükürmüş Aristippos ve demiş ki: Bu tükürük de 
benden çıktı; bitler, kurtlar da çıkıyor benden! Plutarkhos'un 
kardeşiyle barıştırmak istediği biri de şöyle der: Aynı delikten çıktık 
diye kardeşimin büyük önemi olamaz benim için...

  Babayla oğul apayrı mizaçlarda olabilirler, kardeşler de öyle. 
Oğlum olur, akrabam olur, ama belalı, kötü, budala herifin biri de 
olabilir. Hem sonra, yasaların ve doğal zorunluluğun bize buyurduğu 
dostluklarda seçme ve isteme özgürlüğümüz azalıyor. Oysa bu 
özgürlük sevgi ve dostluk kadar bizim diyebileceğimiz başka hiçbir 
şey yaratamaz. (Kitap 1, bölüm 28)

  Her inanç kendini can pahasına benimsetecek kadar güçlü olabiliyor.
(Kitap 1, bölüm 14) 
  
  DİZGİNSİZ TUTKULAR

  Başkaları için yaşamayan kendi için de yaşayamaz:

  Qui sibi amicus est

  Scito hunc amicum omnibus esse (Seneka)

  Kendine dost olan

  Bilin ki herkese de dosttur.

  Ama baş görevimiz kendimizi gereğince yönetmektir onun için 
dünyadayız. Kendisi iyi yaşamasını unutan ve başkalarını iyi 
yaşamaya zorlamak, alıştırmakla ödevini yaptığını sanan bir budaladır 
onun gibi, başkasına hizmet için kendi dürüst ve sevinçli yaşamasını 
bırakan da kötü, olumsuz bir yola girmiş olur bence.

  Toplum için yüklendiğimiz görevlerde dikkatimizi, adımlarımızı, 
sözlerimizi, alınterimizi, gerekirse kanımızı esirgememeliyiz:

  Nun ipse pro charis amicis Aut Patria timidus perire (Horatius)

  Hazırım canımı vermeye Dostlarım ve yurdum için. Ama geçici, 
raslantıya bağlı olan bu görevlerde kafamız rahatını, sağlığını 
yitirmemeli; eylemsiz değil, ama öfkesiz, tutkusuz kalmalıdır. 
Ruhumuz eylemlerde pek çaba harcamaz, uykuda bile eylemler 
içindedir hiç yorulmadan. Ama onu coşturmada ölçülü 
davranmaktayız, çünkü beden üstüne yükleneni nasılsa öyle taşır; ama 
ruh yüklendiğini çoğu kez kendi zararına büyütüp ağırlaştırır, dilediği 
ölçüyü verir ona. İnsanlar aynı şeyleri ayrı çabalarla, değişik irade 
gerginliğiyle yaparlar. 

  Ruh bedene, beden ruha ayak uydurmayabilir. Nice insanlar savaşı 
hiç umursamadan savaşlara girerler her gün, ölümü göze alarak 
katıldıkları savaşı yitirmek uykularını bile kaçırmaz. Öte yandan 
başka bir insan evinde, atılamayacağı tehlikelerden uzakta, savaşın 
sonucunu canı ağzında merak eder, savaşa kanını canını koyan 
askerden daha fazla ruh çabası harcar. Ben toplum işlerine katılırken 
kendimden tırnak boyu uzaklaşmamasını, kendimi, kendimden 
geçmeden, başkasına vermesini bildim.

  Taşkın ve azgın bir tutku giriştiğimiz işe yarardan çok zarar getirir, 
olayların ters gitmesi, gecikmesi karşısında sabırsızlığa sürükler bizi, 
işlerine baktığımız insanlardan soğutur, kuşkulandırır. Bizi avucuna 
alan ve sürükleyen bir işi kendimiz iyi yönetemeyiz hiçbir zaman.

  Mala cuncta ministrat, Impetus. (Seneka)

  Çoşkunluk sarpa sardırır işleri.

  İşe yalnız kafasını ve ustalığını koyan daha rahat yürütür işi. 

  Olayların gereklerine göre dilediği gibi dayatır, aşağıdan alır, erteler; 
başarısızlığa uğradığı zaman bozulmaz, yıkılmaz; yeniden işe 
oyulmaya bütün gücüyle hazırdır; ister istemez birçok tedbirsizliklere, 
haksızlıklara düşecektir tutkusunun rüzgarına kapılır gider başından 
büyük işlere girişir ve talih çok yardım etmedikçe pek başarı 
kazanamaz. Filozofi, uğradığımız haksızlıkların öcünü alırken işe 
öfke karıştırmamamızı ister; cezanın daha hafif olması için değil, 
tersine daha etkin olması, daha ağır basması için. Azgınlık ölçümüzü 
tam almaya engel olur çünkü. Öfke gözü karartmakla kalmaz, 
ceza verenin kolunu da yorar. Bu ateş güçlerini uyuşturur, yakar. 
Acele kendi kendisine çelme takar, tökezler ve durur:

  Festinatio tarda est. (Quintus)

  Acele gecikmedir.

  Ipsa se Velocitas implicat. (Seneka)

  Çabukluk kendisini engeller.

  Sık sık gördüğüm örnekleriyle cimrilik de kendi kendisini köstekler; 
ne kadar eli sıkı ne kadar gözü dönmüş olursa o kadar az kazanç 
sağlar. Genel olarak cimriler, biraz cömertlik göstermekle, daha çabuk 
zengin oluyorlar. (Kitap 3, bölüm 10)

  DEĞİŞEN DİL VE İNSAN

  Kitabımı az insanlar ve az yıllar için yazıyorum. Uzun ömürlü 
olabilmesi için daha sağlam bir dille yazılması gerekirdi. Bizim 
dilimizin bugüne kadarki sürekli değişmelerine bakılınca, elli yıl sonra 
şimdiki halinde kalacağını kim umabilir? Her gün elimizden kayıp 
gidiyor benim yaşadığım yıllar içinde yarı yarıya değişti. Şimdi artık 
olgunlaştı diyoruz; her çağ kendi dili için öyle der. Hep böyle kaçıp 
değiştiği sürece ben dilimizin bugünkü halinde kalmasını özlemem. 
İyi ve yararlı yazılar onu kendilerine bağlayabilirse bağlar, göreceği 
rağbet de devletimizin kaderine göre değişir. Onun için kitabıma hiç 
çekinmeden kişisel birçok yazılar koyuyorum. Bunlar bugün yaşayan 
insanların işine yaramakla kalır ve orta anlayıştan öte özel bilgileri 
olan kimi insanları ilgilendirir. Gördüğüm birçokları gibi benim 
ardımdan da olur olmaz sözler edilmesini istemiyorum doğrusu: Şöyle 
düşünürdü, böyle yaşardı; şunu ister, bunu istemezdi; ölürken konuşsa 
buna şunu der, şuna bunu verirdi; onu benden iyi tanıyan yoktu, gibi. 
Kitabımda edep kurallarının izin verdiği ölçüde eğilimlerimi, 
sevgilerimi az çok belirtiyorum; bilmek isteyene sözlü olarak daha da 
serbestçe ve içtenlikle açıklıyorum duyup düşündüklerimi. Ama 
bakmasını bilen bu anılarımda her şeyi söylediğimi, gösterdiğimi 
görür. 

  Yazıya dökemediğimi parmağımla gösteriyorum burada:

  Verum animo satis haec vestigia parva sagaci

  Sunt, per quae possis congnossere caetera tute. (Lucretius)

  Görenlere kısacık göstermeler yeter

  Üst tarafını kendin bulabilirsin.

  İstenecek, aranıp bulunacak hiçbir şey bırakmıyorum kendimden. 
Sözüm edilecekse, doğru dürüst, gerçeğe uygun edilmesini istiyorum. 
Övmek için de olsa beni olduğumdan başka türlü göstermek isteyeni 
yalanlamak için öbür dünyadan seve seve kalkar gelirim. 

  Yaşayanlardan bile olmadıkları gibi söz edildiğini görmekteyim. 
Yitirdiğim bir dostumu (La Boetie) var gücümle desteklemeseydim, 
bin bir türlü suret biçeceklerdi ona. (Kitap 3, bölüm 9)

  İNSANLAR VE HAYVANLAR 

  Hayvanlar arasında eni konu bir haberleşme olduğunu açıkça 
görüyoruz; yalnız aynı türden olanlar değil ayrı türden olanlar da 
birbirleriyle anlaşabiliyorlar. 

  Et mutae pecudes et denique secla ferarum 

  Dissimiles fuerunt voces variasque cluere

  Cum metus aut dolor est, aut cum jam gaudia gliscunt. (Lucretlus) 

  Söz bilmez sürüler, vahşi hayvanlar

  Türlü bağrışmalarla anlatırlar 

  Duydukları korkuyu, acıyı ya da zevki.

  At köpeğin bir çeşit havlamasından kızgın olduğunu anlar; başka 
türlü bir havlamasıysa, hiç ürkütmez onu. Aralarındaki iş 
ortaklığından anlıyoruz ki sesi olmayan hayvanların bile başka bir 
haberleşme yolları var; hareketleriyle konuşup anlaşıyorlar:

  Non alias longue ratione atque ipsa videtur 

  Protrabere ad gestum pueros infantia linguae. (Lucretius)

  Başka türlü değil çocukların da

  Sesle anlatamadıklarını hareketle anlatmaları.

  Neden anlaşamasınlar? Bizim dilsizlerimiz de işaretlerle pekala 
söyleşiyor, tartışıyor, hikayeler anlatıyorlar. 

  Öyle alışkın, öyle usta olanlarını gördüm ki, her istediklerini eksiksiz 
anlatabiliyorlar. Aşıklar yalnız gözleriyle neler söylerler birbirine: 
Bozuşur, barışır, yalvarışır, anlaşır, söyleşirler gözleriyle.

  E'i silentio ancor suole Haver perigi e porole. (Tasco)

  Ve susmada bile

  Sözler, yalvarmalar vardır.

  Ya ellerle neler söylemeyiz? İsteriz, söz veririz, çağırırız, yol veririz, 
korkuturuz, yakarırız, yalvarırız, yadsırız, istemeyiz, sorarız, 
beğeniriz, sayarız, itiraz ederiz, pişman oluruz, korkarız, utanırız, 
kuşkulanırız, bildiririz, buyururuz, isteriz, yüreklendiririz, yemin 
ederiz, küçümseriz, meydan okuruz, kızdırırız, suçlarız, mahkum 
ederiz, affederiz, küfrederiz, pohpohlarız, alkışlarız, kutlarız, 
utandırırız, alay ederiz, uzlaştırırız, salık veririz, coştururuz, seviniriz, 
bayram ederiz, acırız, üzeriz, rahatsız ederiz, şaşırtırız, bağırırız, 
susarız, daha neler neler, dille yarışacak kadar. Başımızla buyur 
ederiz, kovarız, evet deriz, hayır deriz, yalanlarız, hoş karşılarız, 
yüceltiriz, kutsallaştırırız, hor görürüz, isteriz, tersleriz, sevindiririz, 
dertlendiririz, okşarız, azarlarız, dizginleriz, kızdırtırız, korku veririz, 
güven veririz, soruştururuz. Ya kaşlarımızla? Ya omuzlarımızla?..

  Abderia'dan gelen bir elçi Isparta kralı Agis'e söyleyeceklerini uzun 
uzun söyledikten sonra sorar: Efendimiz yurttaşlarıma nasıl bir cevap 
götürmemi isterler? Seni, tek söz söylemeden, her istediğini, dilediğin 
süre söylemekte serbest bıraktığımı söylersin, der kral. İşte size 
konuşan ve çok iyi anlaşılan bir susma... (Kitap 2, bölüm 12)

  İnsan yalnız sözle insandır ve yalnız sözle bağlanırız birbirimize. 
(Kitap 1, bölüm 9)

  ÖLDÜRME TEHLİKESİNE KARŞI

  Öldürme tehlikesi karşısında Julius Caesar'ın tuttuğu 
yol bence tutulacak yolların en güzeliydi. Önce hoşgörürlük ve 
tatlılıkla düşmanlarına kendini sevdirmeye çalıştı; hazırlanan 
suikastları öğrenip, bunlardan haberli olduğunu uluorta söylemekle 
yetinirdi ve pek soyluca bir soğukkanlılıkla, korkmadan, ortalığı telaşa 
vermeden oluruna bırakırdı işi, kendini tanrılara ve talihe emanet 
ederek. Öldürüldüğü zaman böyle bir halde olduğu su götürmez 
çünkü. Bir yabancı, Syrakusa Kralı Dionysios'a, iyi bir para 
karşılığı uyruklarının kendisine karşı hazırlayacakları bütün 
kundakları sezinleyip meydana çıkarmanın şaşmaz yolunu 
öğretebileceğini orda burda söyleyip herkese duyuruyor. Haberi alan 
Dionysios çağırtıyor adamı, korunması için böylesine gerekli bir 
ustalığı öğrenmek için. Yabancı gelip kendisine öğretecek hiçbir 
hüneri olmadığını, yalnızca ona bir torba altın vererek yaman bir sırrı 
elde ettiğini sevinçle ilan etmesini söylüyor. Kral beğeniyor bu buluşu 
ve beşyüz altın saydırıyor yabancıya. Çok yararlı bir bilgi edinmeden 
kim olduğu bilinmeyen bir adama bu kadar büyük bir para 
verilebileceğini düşünemiyor kimse, düşmanlarının çekinmesini 
sağlıyor bu söylenti. Bunun gibi, akıllı krallar, canlarına karşı 
girişilen tertipleri öğrenince hemen yayarlar ki bunu, herkes iyi haber 
aldıklarına, gizli kapaklı her işin; kokusunu alacaklarına inansın. 

  Atina Dukası son zamanlarda Floransa'yı zorbaca yönettiği sırada 
birçok saçmalıklar yaptı; ama bunların en büyüğü şu oldu: 
Floransalıların ayaklanmaya hazırlandıklarını aralarında Matheo di 
Morozo diye biri kendisine fitleyince hemen öldürüveriyor onu ki bu 
haber ortaya yayılmasın, haklı yönetiminden şikayetçi kimseler 
bulunabileceği düşünülmesin.

  Eskiden bir yerde okumuştum, önemli kişilerden bir Romalı 
Triumvira'nın şerrinden kaçıyor; ardına: düşenlerin elinden bin bir 
kurnazca buluşla kurtuluyor. Sonunda bir gün, onu yakalamaya gelen 
bir sürü atlı saklandığı bir çitin yanı başına geliyor, az kalsın 
göreceklerken yine kurtuluyor; ama bu kez artık, dört bir yanda aranıp 
taranmaktan kurtulmak için çektiği bunca sıkıntıyı, böylesi bir 
hayattan umabileceği rahat soluğun azlığını, olacağa bir kez göğüs 
germenin bu soluk soluğa yaşamaktan daha iyi olduğunu düşünerek 
geri çağırıyor askerleri saklandığı yere, yapabilecekleri kötülüğü göze 
alıp, onları da kendisini de sürüncemeden kurtarmak için.

  Düşmanın üstüne çağırmak delice bir davranış, ama çıkmaz bir yolda 
sürekli can telaşı içinde yaşamaktansa böylesi daha iyi gelir bana. 
Alacağımız tedbirler size kaygılar, kuşkulardan başka şey 
getirmeyecek; iyisi mi güzel bir yüreklilikle ne olacaksa olsun 
dersiniz; belki bir şey olmaz diye bir avuntunuz da olur üstelik. (Kitap 
1, bölüm 20)

  ÖLMEK ÖZGÜRLÜĞÜ

  Filozofluk yapmak kuşku duymaktır derler, öyleyse benim için 
saçmalamak, aklına eseni söylemek, daha zorlu bir nedenle, 
kuşkulanmak olmalıdır. Çünkü araştırmak, çözüm getirmekse kürsü 
başkanının işi. 

  Benim kürsü başkanım tanrısal gücün yetkisidir, ki o kimseyi 
dinlemeden yönetir bizi ve insanlara özgü boş çekişmelerin üstündedir 
yeri.

  Philippos kılıç elde Peloponez'e girince, biri gelmiş Damidas'a demiş 
ki, bu adamın dostluğunu kazanmazsak Lakedemonyalılar'ın çok 
çekeceği var. Hadi be, korkak, demiş Damidas, ölümden 
korkmayanların ne çekeceği olabilir? Agis'e de bir insan nasıl özgür 
yaşayabilir, diye sorulduğu zaman; ölümü küçümseyerek, demiş. Bu 
görüşler ve bu konuda raslanan daha binlercesi, ölümü sabırla 
beklemekten öte bir davranış istiyorlar elbet insandan. Hayatta 
ölümden beter birçok belalar vardır çünkü. Antigonos'un tutsağı bir 
Ispartalı çocuk köle olarak satılıyor; efendisi onu zorla çirkin bir işte 
kullanmaya kalkınca: Görürsün, demiş çocuk, kimi satın aldığımı; 
özgürlüğüm elimdeyken ayıptır kul olmak senin gibisine. Böyle der 
Ispartalı çocuk ve atar kendini evin tepesinden aşağı. Antipater'in, bir 
isteğini kabul ettirmek için korkutmaya kalkıştığı Ispartalılar: Bizi 
ölümden beter bir şeyle korkutmak istersen, daha seve seve ölürüz, 
demişler. Her yapacakları işe engel olacağını yazan Philipos'a da: 
Ölmemize de engel olamazsınız ya, diye karşılık vermişler.

  Derler ki bilge yaşaması gerektiği kadar yaşar. Şunu da derler ki, 
doğanın en başta gelen ve halimizden yakınmayı gereksiz kılan lutfu 
bizi dünyadan göçmekte özgür bırakmasıdır. Hayata verdiği giriş yolu 
bir tek, ama çıkış yolu yüz binlerce. Yaşamak için toprağımız 
olmayabilir, ama ölmek için toprak bulunur nasıl olsa. Boiocatus'un 
Romalılara dediği gibi. Dünyadan ne diye yakınırsın? Bağladığı yok 
ki seni: Dertler içinde yaşıyorsan, bu korkaklığın yüzündendir senin; 
istediğin zaman ölmek elinde:

  Ubiqe mors est; optime hoc cavit Deus;

  Eripers vitam nemo non homini potest;

  At nemo mortem: mille ad hanc aditus patent. (Seneka)

  Her yerde ölüm var tanrı bol bol veriyor onu;

  Herkes herkesin hayatını alabilir, ama ölümü

  Alınamaz kimseden: Binlerce kapısı var ölümün.

  Bir tek hastalığın devası değil, bütün dertlere devadır ölüm. Hiçbir 
zaman korkulmayacak, çok kez aranacak pek emin bir limandır ölüm.
Hayata ha biz son vermişiz, ha kendi son bulmuş, hepsi bir; ha eceline 
koşmuş insan, ha beklemiş onu; nerden gelirse gelse, kendi ecelidir 
gelecek olan. İplik nerde koparsa ordadır ecel, orasıdır yumağın ucu. 
En gönüllü olanıdır ölümlerin en güzeli. Yaşamak başkasının istemine 
bağlıdır, ölmek yalnız bizimkine. En çok ölümde kendi huyumuza 
suyumuza göre davranmalıyız. 

  Başkalarının ne diyeceği düşünülmez bu işte, çılgınlık olur 
düşünmek de. Yaşamak kölelik olur, ölmek özgürlüğümüz olmazsa. 
Hastalıkların iyileştirilmesi çoğu kez yaşamayı kısıtlamakla olmuyor 
mu zaten? 

  Etimizi yarıyorlar, dağlıyorlar, elimizi ayağımızı kesiyorlar, 
yemekten kesip kanımızı alıyorlar: Bir adım daha atıversek öteye, 
toptan kurtulmuş oluruz. Şahdamarımız neden kara kan damarımız 
kadar buyruğumuzda olmasın?.. (Kitap 2, bölüm 3)

  Vicdanımız bizi günah işlememeye, isteklerimiz azaldığı için değil, 
aklımızın gereklerine uyarak zorlamalıdır. (Kitap 3, bölüm 2)

  GÜLMEK VE AĞLAMAK

  Demokritos ve Herakleitos öyle iki filozoftu ki, birincisi insanlık 
halini boş ve gülünç bulduğu için halk arasına alaycı bir güler yüzle 
çıkarmış; Herakleitos ise, insanın haline acıdığı, vahlandığı için hep 
üzgün bir yüz ve yaş dolu gözlerle dolaşırmış.

  Ridebat, quoties a limine moverat alter unum

  Protuleratque pedem; flebat contrarius alter. (Juvenalia)

  Evinden dışarı adım atar atmaz gülmeye başlardı biri

  Öteki ise ağlamaya başlardı.

  Ben birinci davranıştan yanayım; gülmek ağlamaktan daha hoş 
olduğu için değil yalnız, insanlığı daha fazla küçümsediği, bizleri daha 
fazla suçladığı için. Öyle hallerimiz var ki ne kadar aşağılansak yeridir 
bence. Yakınmada, vahlanmada acıdığımız şeye değer verme vardır 
bir çeşit. Alay edilen şeylerse değer vermediğimiz şeylerdir. 

  Sanmıyorum ki insanlıkta saçmalıktan fazla dert, budalalıktan fazla 
kötülük olsun. Dertlerimiz saçmalıklarımızdan daha ağır basmaz; 
aşağılık olduğumuz kadar zavallı da değiliz. Onun için, Diogenes, 
kendi kendisiyle konuşan, fıçısını yuvarlayıp gezen, büyük İskender'e 
dudak büken, insanları sineklere, hava civa dolu torbalara benzeten o 
filozof, bence, insanlardan nefretiyle ün kazanan Timon'dan daha acı, 
daha sarsıcı, dolayısıyla daha doğru bir yargıçtı. Çünkü nefret 
ettiğimiz şey yüreğimizde yeri olan bir şeydir. Timon lanet okuyordu 
bize, batmamızı istiyordu bütün hıncıyla; tehlikeli, zararlı, bulaşıcı 
diye kaçıyordu yakınlığımızdan. Öteki o kadar az değer veriyordu ki 
bize, yaklaşmamız rahatını kaçıramaz, tutumunu değiştiremezdi. 
Kovmuyordu insanları, korktuğundan değil, onlarla görüşmeyi hiçe 
saydığından: Bizi kendisine iyilik de kötülük de yapmaktan aciz 
sayıyordu. (Kitap 1, bölüm 50)
 
  HAİNLERE HIYANET

  Antigonos, bir şehrin askerlerini kandırıp kendi rakibi olan 
komutanları Eumenes'e ihanet ettiriyor; ama askerlerinin ihanetiyle 
adamı öldürdükten sonra kendisi tanrısal adaletin uygulayıcısı olmaya 
kalkıyor, hainleri şehrin valisine teslim edip hepsini dilediği biçimde 
temizlemesini emrediyor. Öylesine yaptırıyor ki dediğini, sayıları bir 
hayli çok olan bu askerlerin bir teki bile Makedonya'ya dönmüyor. 
Askerler kendisine ettikleri hizmetin büyüklüğü ölçüsünde kötülük 
etmiş ve cezayı haketmiş oluyorlardı.

  Efendisi Sulpicius'un saklandığı yeri haber veren köle, Sylla'nın 
vermiş olduğu söz gereği serbest bırakılıyor; ama devlet hikmeti 
gereği Tarpeion kayalığından atılıyor.

  Bizim kral Clovis de, Cannacre'ın hizmetçilerine altın silahlar 
vadederek efendilerine ihanet ettiriyor. Sonra üçünü de astırıyor.
Kimi yerde de hıyanet edenlerin boyunlarına ihanet karşılığı aldıkları 
keseyi takıp asıyorlar. Kendi isteklerini yerine getirdikten sonra kamu 
isteğini de yerine getirmiş oluyorlar böylece.

  Fatih Sultan Mehmet, soyunun adeti üzere, taht kıskançlığı yüzünden 
kardeşini ortadan kaldırmak isteyince onun adamlarından birini 
kullanıyor bu işte: Adam da fazla su yutturarak boğuyor şehzadeyi. İş 
olup bitince Padişah bu cinayetin kefareti olarak katili ölen kardeşinin 
anasına (yalnız babadan kardeştiler çünkü) teslim ediyor o da 
padişahın gözü önünde katilin karnını yardırıyor, kendi elleriyle 
yüreğini bulup sökerek sıcak sıcak köpeklere yediriyor.

  Kendileri hiç de iyi olmayanlar, kötü bir eylemden çıkar sağladıktan 
sonra, rahat yürekle, işe biraz iyilik doğruluk karıştırmaktan 
hoşlanırlar, bir karşılık ödüyormuş, vicdanlarını temizliyormuş gibi. 
Kaldı ki, bu korkunç kötülüklere alet ettikleri kimseler kendilerini 
suçluyormuş gibi gelir onlara. Ölmelerini isterler ki bu yüz karası 
işlerin bilinci, tanıklığı silinsin gitsin. (Kitap 3, bölüm 1)
 
  HASTALIK

  Benim hastalığım, hastalıkların en kötüsü, en azılısı, en ağrılısı, en 
belalısı, en süreklisidir.( Kum hastalığı.)

  Şimdiye kadar beş altı uzun ve belalı sancı geçirdim. Bilmem ben mi 
yaman bir adamım, yoksa ölüm korkusundan ve doktorların aklımıza 
soktukları tehlikeler, neden ve sonuçlardan düşüncesini kurtarmış bir 
insan için bu acı, kolay dayanılır bir acı mıdır? 

  Bence ağrının etkisi aklı başında bir insanı çileden çıkarıp deliye 
döndürecek kadar şiddetli, dehşetli olmuyor. Kum sancısından benim 
şu yararım oldu ki, bir türlü kendime kabul ettirmediğim ölümü artık 
yadırgamayacağım! Çünkü sancılar, beni ne kadar sıkıştırır, tedirgin 
ederse, ölüm korkusundan o ölçüde kurtuluyordum. Hayata, yalnız 
hayatta olduğum için bağlanmaya zaten alışmıştım: Hastalığım bu 
bağı da çözecek. Allah vere de hastalığın şiddeti gücümü aşıp bana 
ölümü sevdirip arzulatmasa; çünkü bu da ölümden korkmak kadar 
kötü bir şeydir:

  Summum nec metuas diem, ec optes. (Martiells)

  Ne ölümden kork, ne de ölümü iste.

  Bunlardan ikisi de kaçınılacak durumlardır ama birincisinden 
kaçınmak çok daha kolaydır. Evet, ama, acılara dayanırken hiç 
istifimizi bozmamayı, mağrur ve sakin bir tavır takınmayı bir ahlak 
kuralı yapmak da bana anlamsız bir gösteriş gibi geliyor. Neden, bir 
şeyin aslına, doğrusuna bakan felsefe, burada görünüş üzerinde 
duruyor? Bu oyunu aktörlere, söz ustalarına bıraksın. Dış 
hareketlerimize bu kadar önem veren onlardır. İnsanın yüreği 
sağlamsa, acıları yenmek için ağlayıp sızlanmaktan çekinmesin; 
irademizi aşmayan bu sızlanmaları irademizi aşan iç çekişleri, 
hıçkırıklar, çarpıntılar, sararmalar gibi görsün. Yürekte korku, 
sözlerde umutsuzluk yoksa, daha ne istiyor? Düşüncemiz 
kıvranmıyorsa, bedenimiz kıvranmış ne çıkar? Felsefe bizi başkası 
için değil, kendimiz için, güçlü görünmek için değil, güçlü olmak için 
yetiştirir. Düşüncemizi yönetsin yeter! Onun işi budur. Ruhumuza 
öyle bir güç versin ki, kum sancılarında kendini kaybetmesin, 
korkakça boyun eğmesin, karşı koysun; bitkin, ezilmiş bir hale 
gelmesin, bir savaş taşkınlığı ve azgınlığı göstersin; bir dereceye kadar 
çevresindekilerle konuşmak ve daha başka şeyler yapmak gücü olsun. 
Bu kadar çetin hallerde, insandan hiç istifini bozmamasını istemek 
zalimliktir. Biz savaşı kazanalım da, varsın gösterişimiz bozuk olsun. 
Vücut kıvranmakla rahatlıyorsa, bırakın kıvransın; hareket iyi 
geliyorsa istediği gibi yuvarlanıp tepinsin. Var gücüyle bağırınca ağrı 
biraz olsun geçer yahut diner gibi olursa, hiç çekinmeden bağırsın. 
Ona, ille de bağıracaksın demeyelim, ama bağırmasına da 
karışmayalım. Epikuros, olgun bir insanın, acı çekerken bağırmasını 
hoş görmekle kalmıyor, bunu öğütlüyor bile.

  «Pugiles etiam quum feriunt in jactandis coestibus ingemiscunt quia 
profundenda voce omne corpus intenditur venique plaga vehementior.» 
(Cicero)

  Güreşçiler rakiplerine vururken, zırhlı yumruklarını savururken inler 
gibi bağırırlar; çünkü bağırmak sinirleri gerer ve vuruş daha kuvvetli 
olur.

  Bunları söylemekten amacım, kum sancılarında yaygara koparanları 
hoş görmektir; çünkü ben kendim şimdiye kadar bu sancıları biraz 
daha durgun geçirdim, bağırıp çağırmadım; yalnızca inledim. Ama, bu 
edepli halde kalmak için hiç de kendimi zorlamadım, çünkü böyle bir 
üstünlüğe değer verenlerden değilim. (Kitap 3, bölüm 32)
 
  SAĞLIK ÜSTÜNE

  İyi iken de hasta iken de canımın istediğini yapmışımdır her zaman. 
İçimden gelen isteklere büyük bir güvenim vardır. Acıyı acıyla 
gidermeyi sevmem. Hele insanı hastalıktan daha fazla rahatsız eden 
ilaçlardan nefret ederim. Karnımız ağrıyor diye kendinizi istiridye 
yemek keyfinden yoksun ettiniz mi, derdiniz birken iki olmuş 
demektir. Hastalıktan çektiğiniz yetmiyormuş gibi bir de perhizden 
çekersiniz. İlaçlarda nasıl olsa aldanıyoruz madem, bari ağzımızın 
tadıyla aldanalım. Herkes bunun tersini yapıyor kendine zor gelen 
neyse iyiliği onda görüyor kolay bakımdan çekiniyor. 

  Canımın çektiği yiyecekler çok defa mideme en az dokunan şeyler 
olmuştur; iştahım midemle kendiliğinden uyuşur. Gençken biberli 
baharlı şeyler hoşuma giderdi. 

  Yaşlanınca mideme dokunur, hoşuma da gitmez oldular. Şarap 
hastalara iyi gelmez: Hasta oldum mu en tiksindiğim şey de şarap 
olur. Zorla, istemeye istemeye yaptığım her şey dokunur bana; seve 
seve, iştahla yaptığım hiçbir şeyden zarar görmem. Hoşuma giden bir 
şeyin bana dokunduğunu bilmiyorum. Onun için hekimlerin 
dediklerini her zaman keyfimden yana çevirmişimdir, hem de 
alabildiğine...

  En büyük dertler çoğu kez doğaya uyacak yerde kendi 
uydurduğumuz çarelerden gelir. İspanyollar'ın bir sözü türlü yönlerden 
hoşuma gider:
 
  Defianda me Dios de mi

  Allah beni kendimden korusun.


  Hasta iken beni üzen şey canımın istediğini yapmamak değil, 
canımın bir şeyi istemez oluşudur. Keşke bir şey istese de yapsam; 
hekimler zor durdurur beni. Sağken bütün kaygım da umutlu, istekli 
olmaktır. 

  Uyuşuk, isteksiz olmak ne acıklı bir şeydir. Hekimlik bilgisi sen 
sözünü söylemiş değil ki, bizim ağız açmaya hakkımız olmasın. Bu 
bilgi iklimlere, aylara, Franel'e ve Escale'e (Montaigne'in zamanında 
yaşamış hekimler.) göre değişiyor. Hekiminiz uykuyu, şarabı ve eti 
sizin için zararlı görüyorsa üzülmeyin; ben size onun gibi düşünmeyen 
bir başka hekim bulurum. Hekimlerin düşünceleri bin bir kalıba 
girecek kadar değişiktir. Bir zavallı hasta bilirim; iyileşeceğim diye 
aylarca susuzluktan yandı, tutuştu; sonra bir hekim kendisine su 
içmemenin zararlı olduğunu söyledi. Neye yaradı çektikleri? 
Geçenlerde bir hekim çok sıkı perhizlerden sonra böbrek taşından 
öldü. Meslektaşlarının dediğine göre, bu perhiz onu kurutmuş, 
tüketmiş ve taşın büsbütün azmasına neden olmuş. (Kitap 3, bölüm 
13)

  ÜÇ BÜYÜK ADAM

  Bildiğim bütün insanlar arasında bir seçme yapmam istense, ben üç 
insanı hepsinden üstün tutardım.

  Bunlardan biri Homeros'tur. Homeros, Aristoteles'ten ya da 
Varro'dan daha mı bilgilidir, diyeceksiniz; hayır. Hatta şiir sanatında 
Vergilius'un ondan hiç de aşağı kalmadığı ileri sürülebilir. Bu konuda 
hüküm vermek, her ikisini de bilenlere düşer. Ben kendi hesabıma 
yalnız birini, Vergilius'u, biliyorum. Açıkça söyleyeyim ki şiirde bu 
büyük Romalı'nın aşılabileceğini aklım almaz. 

  Gerçi böyle söylerken Vergilius'un Homeros'tan esinlenip ders 
aldığını, onun ardından yürüdüğünü, koskoca Aeneis'ini İlyada'nın bir 
parçasından çıkardığını da unutmamalıyız; ama ben orasında değilim. 
Bu adamı büyük ve neredeyse insanüstü bir varlık sayarken ben, 
birçok başka şeyleri hesaba katıyorum. Hatta bazen, dehasıyla bunca 
tanrılar yaratmış, insanlara da kabul ettirmiş bir adamın tanrılar 
arasında yer almamış olmasına şaştığım bile oluyor. Körlüğüne, 
yoksulluğun ve bilimlerin gelişmesinden önce yaşamış olmasına 
karşın öyle gerçeklere ulaşmış ki ondan sonra yeni bir düzen 
kurmak, bir savaşı yönetmek, dinden, felsefeden veya sanatlardan söz 
açmak isteyenler, hangi mezhepten olurlarsa olsunlar, hep ondan ders 
almışlar; her şeyi bilen bu yaman hocanın kitaplarını bütün bilgilerin 
kaynağı saymışlardır.

  Qui quid pulchrum, quid turpe, quid utile, quid non. 

  Plenius ac melius Chrysippo ac Crantore dicit. (Horatius)

  Güzel ne, kötü ne, yararlı ne, zararlı ne,

  Bunları o daha iyi söyledi Chrysippos'tan, Crantor'dan.


  A quo, ceu forıte perenni,

  Vatum Pyreüs labra rigantur aquis. (Ovidius)

  Ondan, o tükenmez kaynaktan gelir, 

  Permessos'un kutsal suları şairlere.

  Adde Heliconiadum comites, quorum unus Homerus. Astra potitus. 
(Lucretius)

  Kalın Musa'ların yoldaşlarına

  Onlardandır yıldızlara yükselen Homeros da

  Cujusque ex oro profuso

  Omnis posteritas latites in carmina duxit
 
  Amnemque in tenues ausa est deducere rivos, Unius faecunda bonis. 
(Manilius)

  Bu cömert kaynağı sonrakiler Akıttılar bütün kendi şiirlerine;
Bir ırmak bir sürü dereciğe bölündü, Bir insanın mirasıyla beslenerek.

  Bu büyük adam, insan eserlerinin en değerlisini, doğa düzenine 
aykırı giderek yaratmış; çünkü doğuşta her şey kusurlu olduğu halde 
Homeros'ta şiir ve daha birçok bilgiler çocukluk çağına olgun, 
kusursuz ve pürüzsüz olarak girmişler. Bu bakımdan onu ilk ve son 
şair de sayabiliriz. Eskilerin de çok güzel gördükleri gibi Homeros 
kendinden önce gelenlerden hiç kimseyi taklit etmediği için kendinden 
sonrakilerden hiçbiri de onu taklit edememiştir. Aristoteles'e göre 
hayat ve hareket yalnız onun sözlerinde vardır. Yalnız onun sözleri 
özlü sözlerdir. Büyük İskender, Darius'tan aldığı ganimetler arasında 
değerli bir çekmece bulmuş ve demiş ki: Bunun içine benim 
Homeros'umu koyun; savaşlarda bana en doğru yolları gösteren odur. 
Anaksandridas'ın oğlu Kleomenes de Homeros'u, askerlik sanatını çok 
iyi bildiği için, Lakedemonyalılar'ın şairi sayıyordu.

  Plutarkhos'un Homeros'ta beğendiği taraf onun insanı hiçbir zaman 
doyurup usandırmaması, okuyucuya durmadan değişen bir yüz 
göstermesi, her sayfada yeni bir güzelliğe bürünmesidir. Bu değeri 
Homeros'tan başkasında bulamazsınız. Delişmen Alkibiades bir gün 
edebiyatla uğraşan birisinden İlyada'yı istemiş; adam yok deyince 
Alkibiades tokadı yapıştırmış. Siz de bugün, dua kitabı olmayan bir 
papaza ne dersiniz? 

  Ksenophanes bir gün Syrakusa Kralı Hieron'a yoksulluğundan 
yakınırken iki kul tutmaya gücü olmadığını söylemiş. Hieron da demiş 
ki: «İyi ama, senden çok daha yoksul olan Homeros'un ölmüşken bile, 
on binden fazla kulu var.

  Panaetius'un Platon'a «Filozorların Homeros'u» demesi de pek 
anlamlıdır. Bütün bunlardan başka onun kadar ün kazanmış kim var 
dünyada? Onun adı ve eserleri kadar dillere destan olmuş ne var? 
Troya, Helena ve savaşları belki de olmuş şeyler değildir; ama onları 
bildiğimiz kadar neyi biliriz? Çocuklarımıza hala Homeros'un üç bin 
yıl önce uydurmuş olduğu adları veriyoruz. Hektor'u, Akhilieus'u kim 
tanımaz? Yalnız birkaç soy değil, ulusların birçoğu kaynaklarını bu 
masallarda arıyor. Türklerin Padişahı İkinci Mehmet, Papa İkinci 
Pius'a şunları yazmış:

  «İtalyanların bana düşman olmalarına şaşıyorum; biz de İtalyanlar 
gibi Troyalılar'ın soyundanız. Yunanlılardan Hektor'un öcünü almak 
benim kadar onlara da düşer; onlarsa bana karşı Yunanlılar'ı 
tutuyorlar.»

  Öyle büyük bir komedya ki bu İlyada, yüzyıllardan beri krallar, 
devletler, imparatorlar sanki ondan aldıkları rolleri oynuyorlar, bütün 
dünya bu komedyanın sahnesi oluyor, yedi büyük Yunan şehri (İzmir, 
Rodos, Kolophon, Salamis, Khios, Atina, Argos.) arasında 
Homeros'un doğduğu yer konusu yüzünden kavga çıktı; aslının 
bilinmemesi bile onun için bir onur oldu.
 
  Öteki büyük adam İskender'dir. Seferlerine kaç yaşında başladığnı, 
ne kadar az bir kuvvetle ne büyük işler başardığını, ardından gelen 
görgülü ve ünlü dünya komutanları arasında daha çocukken kazandığı 
üstünlüğü, her tehlikeyi göze alarak, (nerdeyse haddini bilmeyerek 
diyecektim), 

  Impellens quicquid sibi summa petenti 

  Obstaret, gaudensque viam fecisse ruina. (Lucianus)

  Önüne çıkan tepelerde ne varsa yıkarak 

  Geçtiği her yerin altını üstüne getirerek.

başardığı seferlerde talihten gördüğü inanılmaz kolaylığı düşünün. 
Otuz üç yaşında bu adam dünyada insan yaşayan bütün toprakları 
zaferle dolaşmış, yarım bir ömür içinde bir insanın gösterebileceği 
bütün kudreti göstermiş; o kadar ki İskender'in yaşını gördüğü işlere 
göre hesaplarsanız hiçbir insanın ulaşamayacağı bir yaş bulursunuz. 
İskender'in askerlerinden sayısız kral soyları türemiş; ölümünden 
sonra dünya onun dört komutanı arasında paylaşılmış; uzun zaman da 
onların torunları elinde kalmış. İskender'in ahlak değerleri saymakla 
bitmez; doğruluk, nefsine egemenlik, cömertlik, sözünde erlik, 
yakınlarına sevgi, düşmanlarına insanlık. Gerçekten onun ahlakına hiç 
diyecek yoktur; gerçi pek nadir olarak haksızlıklar da etmiştir; ama bu 
kadar büyük işler başarıp da haksızlık etmemek mümkün değildir. Bu 
gibi insanları, hareketlerine egemen olan düşünceyle toptan 
yargılamak gerekir. Thebai'nin yıkılması, Memandros'un ve Ephestion 
hakiminin, yüzlerce İranlı esirin, bir sürü Hindli askerin, çocuklarına 
varıncaya kadar bütün Kos halkının öldürülmesi kolay hoş görülecek 
işler değildir ama Kleitos'u öldürmekle işlediği suçu fazlasıyla 
ödemesi ve daha başka davranışları gösteriyor ki yüreği temizdi; iyilik 
için yaratılmış bir insandı. Onun hakkında pek yerinde olarak derler 
ki: İyilikleri doğasının, kötülükleri talihinin eseridir. Biraz kendini 
beğenmiş olmasına, kötülenmeye hiç dayanamamasına, Hindliler'i 
asıp kesmekte pek ileri gitmesine gelince, bütün bunlar bence yaşına 
ve hayatının başdöndürücü hızına verilebilir.

  Ya askerlik değerleri, atılganlığı, tedbirliliği, sabrı, disiplini, ustalığı, 
mertliği, talihi (ki Annibal'i görmemiş olsaydık İskender'i bu 
bakımdan aşacak adam olmazdı); bir erkek olarak tanrısal yaratılışı ve 
güzelliği; o genç, o dinç, o alev gibi yüz, o dimdik baş, o aslanca 
duruş...

  Qualis, ubi Oceani perfusus lucifer unda 

  Quem Venus ante alios astrorum diligit ignes 

  Extulit os sacrum coelo, tenebrasque resolvit. (Vergilius)

  Tıpkı, Venus'un sevdiği sabah yıldızının

  Deniz sularında yıkanmış temiz yüzünü gösterince 

  Karanlıkları dağıtması gibi.
 
bilgide ve düşüncedeki üstünlüğü; temiz, lekesiz ve
eşsiz ününün büyüklüğü ve sürekliliği. Ölümünden sonra onun 
madalyalarını taşımayı herkes uğur sayıyordu.

  Krallardan sözetmemiştir. Hala bugün Müslümanlar, bütün tarihleri 
küçük gördükleri halde onun tarihine büyük bir değer verirler. Bütün 
bu değerleri biraraya getirerek düşünecek olursanız İskender'i 
Caesar'dan üstün tutuşuma hak verirsiniz. Caesar onunla boy 
ölçüşebilecek tek adamdır. Hatta talihin İskender'e yardım ettiği kadar 
Caesar'a yardım etmediğini yadsıyamayız. 

  İkisinin birçok tarafları birbirine eşittir ama Caesar'ın İskender'den 
üstün bir tarafı yoktur.

  Bu iki adam dünyanın dört bucağını kasıp kavuran iki yangın, iki 
seldi. Caesar'ın tutkusunda daha az taşkınlık olsa bile, sonunda hem 
kendisi, hem ülkesi, hem de dünya öyle felaketlere sürüklendi ki, her 
ikisinin değerlerini teraziye koyunca, İskender ister istemez daha ağır 
basıyor.

  Üçüncü ve bence en değerlisi Epaminondas'dır. Ünü ötekilerden çok 
daha azdır; ama ün, değerin öz unsurlarından değildir. Epaminondas'ta 
dayatış ve yürek istediğiniz kadar: Hem de tutkunun doğurduğu 
cinsten değil, bilginin ve aklın olgun bir ruha aşıladığı cinsten. 
Bundan yana, İskender'den, Caesar'dan aşağı kalmaz; çünkü kazandığı 
zaferler ne öyle çok, ne de öyle parlak olmamakla birlikte ne koşullar 
altında kazanıldıkları düşünülecek olursa, hem çetinlik ve büyüklük, 
hem de yiğitlik ve askerlik bakımından onların zaferleri kadar 
değerlidir. Yunanlılar onu, hiç duraksamadan en büyük adamları 
saymışlardır. Yunanistan'ın en büyük adamı olunca da dünyanın en 
büyük adamı sayılmak zor değildir. Bilgisine ve olgunluğuna gelince, 
Yunanlılar'dan kalan bir söze göre onun kadar çok bilen ve onun kadar 
az konuşan adam yokmuş. Epaminondas Pithagoras okulundandı. Az 
şey söylemiş, fakat söylediğini herkesten daha iyi söylemiş. Hatiplikte 
eşsiz ve çok inandırıcı imiş.

  Ahlakına, vicdanına gelince, iş başına gelmiş insanların hiçbiri 
bundan yana onunla boy ölçüşemez. Bu tarafıyla, ki insan da asıl bu 
tarafıyla insandır, hiçbir filozoftan, hatta Socrates'den bile aşağı 
kalmaz. Epaminondas'ta ruh temizliği temelli, sürekli, değişmez, 
bozulmaz bir haldir. İskender'in bu tarafı onun yanında sönük, kaypak, 
katışık, yumuşak, gelişigüzel kalır.

  Eskiler büyük komutanları, türlü halleriyle inceledikten sonra her 
birinde, ünün asıl nedeni olan bir özel değer bulurlardı. Yalnız 
Epaminondas'da erdem ve bilgi sürekli ve aynı derecede yüksekti; 
yalnız o, insan hayatının her yönünde, devlet işlerinde, kendi işlerinde, 
savaşta ve barışta, onurlu yaşayıp kahramanca ölmekte aynı 
büyüklüğü gösterebilmiştir. Ben hiçbir insanın hayatına, her 
bakımından, onunkine duyduğum kadar saygı ve sevgi duymamışımdır. 
Şu kadar ki, birlikte inat etmesinde ben, yakın dostları gibi büyük bir 
ahlak üstünlüğü görmüyorum. Yalnız bu hareketini, ne kadar yiğitçe 
ve saygıdeğer de olsa biraz çiğ buluyorum ve bu tarafına özenmeyi 
aklımdan geçirmiyorum. Ondan ayırt edemediğim tek insan Scipio 
Aemilianus'tur. Onun ölümü de o kadar kahramanca ve onurlu, 
bilimlerdeki anlatışı o kadar geniş ve derindir.
 
  Hayatında onu en çok sevindiren şeyin, Leuktra'da kazandığı zaferle 
anasına babasına verdiği sevinç olduğunu söylemiştir. Onların 
sevincini, böyle onurlu bir işten kendisinin duyduğu haklı ve derin 
sevince üstün tutması ne kadar anlamlıdır.

  Yurdunu kurtarmak için bile bir adamı sorgusuz, sualsiz öldürmeyi 
doğru bulmazdı: İşte bunun için arkadaşı Pelopidas'ın Thebai'yi 
kurtarmak için giriştiği işi pek soğuk karşılamıştır. Bir savaşta bile, 
karşı tarafta bulunan bir dosta rastlamaktan kaçınır, onu ölümden 
korumak isterdi.

  Epaminondas, Korinthos yakınlarında More'nin kapılarını tutmak 
isteyen Lakedemonyalılar'ı mucizeyi andıran bir vuruşla yardıktan 
sonra, kimseyi kovalayıp öldürmeden yürüyüp gitmişti yoluna. 
Düşmanlarına karşı bile bu kadar insanca davranan bu adamdan 
kuşkulanan Boietialılar, elinden başkomutanlığı aldılar. Böyle bir 
nedenle atılmak onun için ne büyük onur! Az sonra da hiç utanmadan 
ona tekrar yerini vermek zorunda kaldılar; anladılar ki şan ve onurları, 
kurtuluşları ona bağlıydı. Zafer her gittiği yerde gölgesi gibi ardından 
geliyordu. Ülkesinin onunla parlayan yıldızı onun ölümüyle söndü. 
(Kitap 2, bölüm 36)

  Yaşamımızı ölüm kaygısıyla, ölümümüzü de yaşama kaygısıyla 
bulandırıyoruz. (Kitap 3, bölüm 12)

  HER ŞEY MEVSİMİNDE

  Her şey mevsiminde gerek; iyi şeyler ve onlarla birlikte her şey. 
Benim artık dua kitabıyla işim kalmadı. Quintius Flaminiun'un, 
ordusunun başında savaşa hazırlanırken bir kenara çekilip tanrıya dua 
ettiğini görmüşler savaşı kazandığı halde, yine de ayıplamışlar bu 
davranışını.

  Imponit finem sapiens et rebus honestis. (Juvenalis)

  Bilge, iyi şeylerde bile bir ölçü gözetir.

  Eudemonidas, Xenokrates'in pek ihtiyar halinde, okula derse 
koştuğunu görmüş de: Bu adam hala öğreniyor, ne zaman bilecek? 
demiş.

  Philopoimenes de, Kral Ptolemaios'u, her gün silah kullanıp 
vücudunu işletiyor diye övenlere demiş ki: Bu yaşta, kralın silah 
talimleri yapması övünülecek bir şey değil; onun yapacağı iş artık 
silahları kullanmaktır.

  Bilgeler der ki, genç hazırlanmalı, ihtiyar yaşamalı. İnsan doğasında 
bilgelerin gördükleri en büyük kusur da arzularımızın durmadan 
yenilenmesidir.
 
  Her gün hayata yeniden başlıyoruz. Öğrenmek ve arzu etmek iyi 
ama, ihtiyarladığımızı da unutmamak gerek. Bir ayağımız çukurdadır, 
hala içimizde yeni istekler, dilekler doğar.

  Tu secanda marmora

  Locas sub ipsum funus, et sepulchri 

  Immemor, struis domos. (Horatius)

  Ölüm karşına gelmiş,

  Sen mezarını düşünecek yerde 

  Mermer yontturup evler yaptırmaktasın.

  Benim en uzun süreli niyetlerim, nihayet bir yıllıktır artık göçmeye 
hazırlanıyorum.

  Yeni umutlara düşmekten, yeni işlere girişmekten kaçınıyorum; 
bıraktığım her yeri son kez selamlıyorum; benim olan her şeyden her 
gün biraz daha elimi çekiyorum.

  Olim jam nec perit quicquam mihi nec acquiritur. 

  Plus superest viatici quam viae. (Seneka)

  Bir hayli zamandır artık ne bir şey yitiriyor 

  Ne de bir şey kazanıyorum;

  Kendisinden çok.

  Görmüyor muyuz?
 
  Vixi, et quem dederat cursum fortuna peregi. (Vergilius)

  Yaşadım, talihin bana yürüttüğü yol bitti.

  İhtiyarlığımın bana verdiği bütün ferahlık, hayatı bulandıran arzu ve 
endişelerden birçoğunu söndürmüş olmasıdır: Dünyanın gidişine, 
servete, büyüklüğe, bilime, sağlığa, kendime ait tasam kalmadı. İnsan 
da var ki, sonsuz olarak susmayı öğreneceği bir zamanda konuşmayı 
öğrenmeye kalkar.

  İnsan her zaman öğrenmeye devam edebilir ama öğrenciliğe değil: 
Alfabe okuyan bir ihtiyarın durumu gülünçtür.

  Diversos diversa juvant, non omnibus annis 

  Omnia conveniunt. (Gallus)

  Zevkler insandan insana değişir, 

  Her şey her yaşa uygun düşmez.

  Öğrenmek gerekirse, durumumuza uygun bir şey öğrenelim; 
ihtiyarlıkta öğrenim ne işe yarar diye sordukları zaman biz de: 
Hayattan daha iyi, daha rahat ayrılmaya, diye cevap verebilelim. Genç 
Kato ölümünü yakın hissettiği bir sırada, eline geçen bir Platon 
diyaloğunu, ruhun ölmezliği üstüne olan diyaloğu, bu amaçla 
okuyordu. Sanılmasın ki Kato çok daha önceden kendini ölüme 
hazırlamıştı; hayır, ondaki kadar metinlik, kendinden eminlik ve 
olgunluk Platon'un yazılarında yoktur; bu bakımdan onun bilgisi ve 
yürekliliği felsefenin üstünde idi.

  Bu diyaloğu okumakla ölüme hazırlanmıyordu; ölüm düşüncesiyle 
uykusuna bile aralık vermeyen bir insan gibi, hiç istifini bozmadan her 
gün yaptığı işlerden biri olan okumasına rastgele bir kitapla devam 
ediyordu.

  Pretörlükten düştüğü geceyi oyunla geçirmişti; öleceği geceyi de 
okumakla geçirdi; yaşamını yitirmek onun için mevkiini yitirmekten 
farklı bir şey değildi. (Kitap 2, bölüm 28)

  İNSANIN KARARSIZLIĞI

  İnsanların davranışları üzerinde düşünce yürütmek isteyenler, bu 
davranışları birbirine uydurmakta, hepsini bir kalıba sokmakta 
çektikleri zorluğu hiçbir yerde çekmezler çünkü bu davranışlar çok 
zaman birbirine öyle aykırıdır ki aynı tezgahtan bu kadar çeşitli kumaş 
çıkması insana olanaksız gelir. Acımazlığın simgesi olan Neron'a; 
sarayın geleceği üzerine bir idam fermanı imzalatmaya getirmişler; bir 
insanı ölüme göndermek Neron'un öyle yüreğini yakmış ki: Keşke hiç 
yazı yazmasını bilmeseydim demiş; gelin de bunu açıklayın! Böyle 
örneklere herkeste, hatta kendi kendimizde o kadar çok rastlarız ki, 
aklı başında insanların bizi bir kalıba dökmeye çalışmalarına şaşarım; 
nasıl olur ki insanda en çok ve en açık görülen kusur zaten bir dalda 
durmamaktır. Publis Syrus'un ünlü sözü de onun için doğrudur.

  Malum consilium est quod mutari non potest.

  Değiştirilemeyen bir düzen kötü bir düzendir.

  Bir insanı, yaşamının belli başlı durumlarına bakarak yargılamak 
bize doğru gibi gelir ama inanç ve adetlerimizin mayasındaki 
kararsızlığı gördükçe, bana öyle geliyor ki, büyük yazarlar bile bizi 
her yerde, her zaman hep aynı kalan bir varlık olarak görmekle 
yanılmışlardır. İnsanın, herkesçe bilinen bir yüzünü alıyorlar, sonra 
bütün hareketlerini bu yüze uydurup anlatıyorlar; uyduramadıklarının 
birçoğunu hasıraltı ediyorlar. Augustus'u bir türlü anlatamadılar, 
çünkü bu adam bütün hayatı boyunca o kadar sık, o kadar çabuk ve 
açık değişmeler göstermiştir ki en gözü pek yargıçlar bile onun 
hakkında hüküm vermekten çekinmişlerdir. İnsanların en güç 
inandığım tarafı değişmezlik, en kolay inandığım tarafları da 
değişikliktir. Her gün yaptığımız şey, özlemlerimizin ardından, 
rastlantıların rüzgarıyla, sağa sola, yukarı aşağı gitmektir. Ne 
istediğimiz ancak bir şeyi istediğimiz anda düşünürüz; şu her 
yatırıldığı yerin rengini alan hayvan gibi değişir dururuz.

  Şimdi ileri sürdüğümüz bir düşünceyi birazdan bırakır, sonra tekrar 
ona döneriz; hep salıntı, gidip gelme, kararsızlık...

  Ducimur ut nervis alienis mobile lignum. (Horatius)

  Kukla gibi, iplerimiz çekilip; oynatılıyoruz.

  Gitmiyoruz, götürülüyoruz: Suyun akıntılı veya durgun oluşuna göre 
kimi ağır ağır, kimi hızla akıp giden şeyler gibi.

  Nonne videmus

  Qid sibi quisque velit nescire et quarere semper, 

  Commutare lucom quasi onus deponere possit. (Lucretius)

  Görmüyor muyuz

  Bocalıyor insan, aranıyor hep,

  Yer değiştiriyor, yükünü atmak ister gibi.

  Her gün yeni bir havaya uyarız; gönlümüz zamanın değişmeleriyle 
türlü durumlara girer.

  Tales sunt hominum mentes, quali peter ipse 

  Juppiter auctifero lustravit lumine terras. (Cicero)

  İnsanların düşüncesi Zeus'un onlara verdiği 

  Değişik gün ışıklarına benzer.

  Bir düşünceden bir düşünceye gider geliriz. Hiçbir şeyi 
kendiliğimizden kesin ve sürekli olarak istediğimiz yoktur. 
Rastlantıların rüzgarı insanı keyfinin istediği yere götürdüğü gibi, 
kendi durumumuzdaki kararsızlık da öteye beriye çekip 
değiştirebiliyor. İçinize dikkatle bakarsanız kendinizi iki kez aynı 
durumda bulamazsınız. Ruhumu, baktığım tarafına göre kimi şöyle, 
kimi böyle bir durumda görüyorum. Kendimi bir şöyle bir böyle 
anlatışım, içime bir şöyle bir böyle bakışımdan geliyor. Kendimde, 
türlü durumlar içinde, bulamadığım karşıtlık yok; utangaç ve yüzsüz, 
çekingen ve atılgan, sessiz ve geveze, kaba ve ince, ahmak ve zeki, 
babacan ve aksi, yalancı ve doğru sözlü, bilgili ve cahil, cömert ve 
cimri; yerine göre bütün bu durumları az çok kendimde görüyorum. 
(Kitap 2, bölüm 1)

  RUH EŞİTLİĞİ

  İmparatorla kunduracıların ruhları eş kalıptan çıkmadır. Kralların 
gördükleri işlerin önemine ve ağırlığına bakarak, bu işlerin önemli ve 
ağır nedenlere dayandığını sanırız, yanlış! Bizi işe süren, işten 
alıkoyan nedenler, onlar için de aynıdır. Bizi komşumuzla 
kavgaya sürükleyen neden, hükümdarları savaşa sürükler; uşağınıza 
dayak atmanıza neden olan şey krala bütün bir ulusu mahvettirebilir. 

  Onların istekleri de bizimkiler kadar sudandır, ama kudretleri daha 
fazladır; kral da, dilenci de aynı iştahla acıkırlar.

  Kim bilmez ki delilik, özgür bir kafanın yiğitçe çıkışları, yüce ve 
görülmedik bir erdemin ortaya attıklarıyla çok yakın kapı 
komşusudur.

  DÜNYANIN BİZE GÖRELİĞİ

  Her varlık için en değerli, en yüksek varlık kendininkidir. 
Başka varlıkların değerlerini kendi varlığını temel alarak 
ölçer, ona göre yargılar verir. Bu temel ve ölçü olmadıkça hayal 
gücümüz iş göremez. Başka bir çıkış noktası da yaratamaz. 
Kendimizin dışına, ötesine gidemeyiz. Bu yüzden insanlar şöyle 
düşünmüşler: Varlıkların en güzeli insandır. O halde tanrı onun 
şeklindedir. Kimse erdemsiz mutlu olamaz, erdem de aklın dışında 
değildir; akılsa insandan başka varlıkta yoktur. O halde tanrı insan 
biçiminde olacak. 

  Ksenophanes bunu pek hoş anlatır; der ki: Eğer hayvanları da tanrılar 
icadediyorsa -ederler a- onları kendilerine benzetip, övünürler. Niçin, 
örneğin, bir kaz şöyle düşünmesin: Evrende her şey benim içindir. 
Toprak, üstünde yürümeye yarar; güneşin işi bana ışık tutmak, 
yıldızların işi yaşamım ve talihim üzerinde etkili olmaktır. Rüzğarlar, 
sular bana filan rahatlığı sağlar. Bu gökkubbe benim kadar hiç 
kimseyi kayırmaz. 

  Ben evrenin gözbebeğiyim. İnsanoğlu benim yiyeceğimi içeceğimi 
arayıp buluyor. Oturacağım yeri yapıyor. Bana hizmet ediyor. 
Buğdayı benim için ekip biçiyor. Gerçi beni kesip yiyor, ama bu işi 
kendi eşlerine de yapıyor. Ben de insanoğlunu öldüren, yiyen kurtları 
yiyorum.

  Bir kartal aynı şeyi daha büyük bir gururla söyleyebilir; evrenin en 
güzel, en soylu yeri olan göklerde istediği gibi uçabiliyor. (Kitap 2, 
bölüm 13)

  İnsanın en kötü durumu kendini bilmez ve yönetmez olduğu 
zamandır. (Kitap 2, bölüm 2)

  İNSANLAR ARASINDA

  Öfke ve kin doğruluğun sınırları dışındadır; bu tutkular yalnız 
işlerine akıllarıyla bağlanmayan insanların işine yarar. Doğru ve temiz 
işler hep ölçülü ve ağırbaşlıdır. 

  Ölçü olmayan yerde kavga, gürültü ve haksızlık vardır. Doğru yol 
uğrunda kendimi ateşe atabilirim; ama elden gelirse başkalarını 
yanmaktan korurum. Montaigne Şatosu gerekirse herkesin evi ile 
birlikte yansın; ama gerekmezse kurtulmasına sevinirim. İşimin bana 
verdiği olanaklarla onu korumaya çalışırım.

  Çoklarında gördüğümüz gibi iş sevgisi bir aksilik ve inatçılık 
olmamalıdır böylesi çıkara ve bencil tutkuya dayanır. Kahpece ve 
kurnazca bir harekete de cesaret dememeliyiz. Öyle gayretli kimseler 
vardır ki bütün arzuları aslında insanlara kötülük ve eziyet etmektir. 
Onları coşturan hizmet ettikleri erek değil çıkarlarıdır. 

  Savaşı haklı olduğu için değil, yalnızca savaş olduğu için kızıştırırlar.
Birbirine düşman iki dostunuz arasında gönül ve vicdan rahatıyla 
yaşama olanağı vardır: Her ikisine aynı sevgiyi gösteremezseniz bile 
sevginizde ölçülü kalırsınız, hiçbirine sizden her şeyi isteyebilecek 
kadar bağlanmazsınız; ölçülü kalmak koşuluyla her ikisinin güzel 
taraflarını tadarsınız; bulanık suda, balık avlamaya kalkmamak 
koşuluyla yüzebilirsiniz.

  Bütün varlığımızla her iki tarafa birden bağlanmak hem aklımıza 
hem de vicdanımıza aykırı düşer. Birinin isteğine uyup ötekine ihanet 
ettiğiniz zaman o dostunuz bilmez mi ki, aynı ihaneti kendisine de 
yapabilirsiniz? İşine yaradığınız için sizi dinler, ihanetinizden 
yararlanmaya çalışır; ama size kötü gözle bakmaya da başlar; çünkü 
ikiyüzlü insanlar getirdikleri sözle yararlı olurlar, ama götürecekleri 
sözle de zararlı olabilirler.

  Birine söylediğim her şeyi gereğinde, belki biraz sesimi değiştirerek, 
ötekine de söyleyebimeliyim. 

  Birinden ötekine götürdüğüm sözler önemsiz, bilinen, orta malı 
sözler olmalı. Hiçbirine yalan söylememizi haklı gösterecek bir durum 
düşünemem. Bana güvenilen bir sırrı kutsal bir emanet gibi saklarım; 
ama sırları elimden geldiği kadar bilmemeye çalışırım. Dostlarımla şu 
pazarlığı yapabilirim: Bana sırlarını az güvensinler, buna karşılık 
benim her söylediğimin doğruluğuna inansınlar. Dostlarım bana her 
zaman istediğimden çok fazla sır vermişlerdir. Philippides, 
Lysimakhos'a pek akıllıca cevap vermiş. Kral ona: Dile benden ne 
dilersin? Ne vereyim sana? dediği zaman: Sırlarınızı vermeyin de ne 
verirseniz verin demiş. Bakıyorum, herkes kendisine verilen işin gizli 
kapaklı her tarafını bilmek istiyor. Bunlar kendisinden gizlendi mi 
küsüyor, ben ise göreceğim işten fazlasını söylemedikleri zaman rahat 
ediyorum. Bilip de söylememenin üzüntüsünü duymak istemiyorum. 
Kötü işte kullanılmışsam bari vicdanım rahat olsun. Hiç kimseye fazla 
sevgiyle bağlanmak, bir uşak gibi sadık olmak istemem. Çünkü insanı 
ihanete alet etmeye kalkarlar. Kendine ihanet eden efendisine haydi 
haydi ihanet eder.

  Gelgelelim öyle krallar vardır ki, insanı yarı yarıya istemezler, kayıtlı 
şartlı bağlılıkları küçük görürler. O zaman çaresiz, kendilerine  
koşullarımı söylemeyi daha uygun bulurum; çünkü, kölelik 
konusunda, yalnız aklın köleliğini kabul edebilirim ki, onu bile 
gereğince yapamıyorum. (Kitap 3, bölüm 1)

  Perhizle, reçetelerle, disiplinle yaşamaktan daha ahmakça, daha 
hımbılca bir yaşama yolu olamaz. (Kitap 3, bölüm 13)

  HEKİMLİK ÜSTÜNE

  Bir hekimin, bir başka hekimin reçetesini, hiçbir şey eklemeden ya 
da eksiltmeden kullandığını gören olmuş mudur dünyada? Bundan 
anlaşılıyor ki hekimler ünlerini, dolayısıyla kendi yararlarını hastaların 
yararından çok düşünüyorlar. Aralarında en bilgesi en eski çağda bir 
hastaya bir tek hekimin bakmasını gerekli saymıştı; çünkü o hekim 
başarılı olmazsa, bir tek adamın yanlışı bütün hekimlik sanatına 
yüklenecek kadar büyütülmez; başarılı olursa da, tersine, onur payı 
daha büyük olur. Çokluk oldukları yerde hem mesleklerini gözden 
düşürürler, hem de yararlı olmaktan çok zararlı olurlar. Hekimlik 
biliminin büyükleri arasında hiç bitmeyen ve yalnız çok kitap 
okuyanlarca bilinen anlaşmazlıkla yetinmemeleri, besleyip 
sürdürdükleri görüş ayrılıklarını ve değişkenliklerini üstelik halka 
göstermeleri gerekirdi.

  Hekimlikteki eski çatışmaya bir örnek ister misiniz? Hierophilos 
hastalıkların öz kaynağını safra ve benzeri akıtlarda görür Erasistratus 
kırmızı kanda; Asmlepiades gözeneklerden geçen görünmez 
atomlarda; Alkmeon beden unsurlarının eşitsizliğinde ve aldığımız 
havanın niteliğinde; Strato aldığımız besinin çokluk, çiğlik ve 
bozukluğunda; Hippokrates ruhlarda. Hekimlerin dostu ve benden iyi 
bildikleri Plinius bu konuda sesini yükselterek der ki: 
Yararlanacağımız bilimlerin en önemlisi, yaşamamızı ve sağlığımızı 
korumakla görevli bilim, ne yazık ki, bilimlerin en kararsızı, en 
bulanığı, en çok değişmelere uğrayanıdır. Güneşin yüksekliğinde ya 
da astronomi kestirmelerinin bir rakamında aldanmanın büyük bir 
tehlikesi yoktur ama tüm varlığımızla ilgili olan bu alanda, kendimizi 
bunca ters rüzgarların esintisine bırakmak akıl karı değildir.

  Peloponez savaşından önce bu bilimden pek söz edilmezdi; 
Hippokrates ün sağladı ona. Onun ortaya koyduğu her şeyi 
Khrysippos alt üst etti. Sonra Erasistratus, Aristotelles'in torunu, 
Khrysippos'un bütün yazdıklarına karşı çıktı. Onlardan sonra gelen 
Deneyciler bu sanatı uygulamakta bambaşka bir yol tuttular. Bu 
sonuncuların ünü azalmaya başlayınca Herophilos bir başka hekimlik 
getirdi ki, Asklepiades de onu yıpratıp yıktı. Derken, ardı ardına, 
Themison'un, Musa'nın görüşleri geçerlik kazandı, daha sonra 
Messalina'ya yakınlığıyla ünlü Vexius Valens'inkiler. Hekimlik 
imparatorluğu Neron zamanında Tessalus'un eline geçti, o da 
kendisinden önce geçerli olan her şeyi yıktı batırdı.
Onun öğretisini yıkan Marsilyalı Crinas bütün hekimliği yeniden 
yıldızların devinimlerine bağladı, yemeyi, içmeyi, uyumayı Ay'ın ve 
Merih'in keyfine göre ayarladı. 

  Onu yıkıp yerine geçen yine Marsilyalı Charinus oldu. O da, eski 
hekimliğe saldırmakla kalmayarak, halkın yüzyıllardır alışkın olduğu 
sıcak sularla tedavi yolunu değiştirdi. Kışın bile herkesi soğuk sularla 
yıkatıyor, hastalarını herhangi bir derenin sularına sokup çıkarıyordu. 
Plinus'un zamanına kadar hiçbir Romalı henüz hekim olmaya tenezzül 
etmemişti; bu işi yabancılar ve Yunanlılar görüyordu; nasıl ki biz 
Fransızlar arasında da Latinciler görmektedir; çünkü, der bir büyük 
hekim, dilinden anladığımız bir hekimliği, pek tutmayız kolay kolay; 
kendi elimizle toplayacağımız otların şifalı olabileceğine de pek 
inanamayacağımız gibi. Bizde bulunmayan bazı otları kendilerinden 
aldığımız uluslarda hekimler varsa, onlar da kendi topraklarında 
yetişmeyen bizim lahana ve maydanozlarımızı, aynı tuhaflık, nadirlik 
ve pahalılık dolayısıyla kimbilir ne şifalı bulurlardı; çünkü o kadar 
uzaktan, türlü zorluklar ve tehlikeler göze alınarak getirilen şeyleri 
kim küçümsemeye kalkabilir?

  Hekimlikteki eski değişmelerden sonra bize kadar daha niceleri oldu; 
çoğu kez de kökten ve toptan değişmeler zamanımızda Paraselsus'un, 
Fioravanti'nin, Argenterius'unkiler gibi. Duyduğuma göre onlar 
yalnızca reçeteleri değil bütün hekimliğin özünü ve düzenini baştan 
başa değiştiriyor, kendilerinden önceki hekimleri bilgisizlik ve 
gözboyacılıkla suçlandırıyorlarmış. Zavallı hastanın durumu üstünde 
düşünmeyi size bırakıyorum! (Kitap 2, bölüm 37)

  İNSANIN İSTEKLERİ

  Budalalığımızın başka belirtileri arasında şu da unutulmamalı: İnsan, 
istekleri yüzünden kendine gerekli olanı bulamaz; bir şeyin tadına 
vararak değil, hayal ve hevese kapılarak, mutlu olmak için neye 
muhtaç olduğumuzu kestiremeyiz. Düşüncenizi keyfince kesip 
biçmeye bıraktınız mı, kendine göre olanı özleyip rahat edemez:

  Quid enim ratione timemus

  Aut cupimus? quid tam dextro pede concipis, ut 

  Conatus rion paenitat votique (Juvenalis)

  Korku ve istekler ne zaman akılla geldi? 

  Bunca güvenle hangi hayali kurarsın ki 

  Sonunda pişman olmayasın?

  Sokrates onun için tanrılardan yalnız kendisine yararlı 
olacağını bildikleri neyse onu dinlermiş. Lakedemonyalılar 
birlikte ve ayrı ayrı yaptıkları duada kendileri için iyi ve güzel 
şeyler diler, bunların seçilmesini tanrıların keyfine bırakırlarmış:
 
  Conjugius petimus partumque uxoris, at illi 

  Notum qui pueri qualisque futura sit uxor. (Juvenalis)

  Biz bir kadın ve çocuklar isteriz, ama onlar 

  Bilir kadının ve çocukların ne olacağını.

  Hıristiyan, Tanrı'nın dilediği olsun diye dua eder; çünkü Kral 
Midas'ın şairlerce uydurulan durumuna düşmek istemez. Bu kral; 
tanrılardan, her dokunduğunun altın olmasını istemiş. Duası yerine 
getirilmiş: Şarabı altın olmuş, ekmeği altın, yatağının kuş tüyleri altın, 
gömleği, hırkası altın. Böylece, kavuştuğu isteğinin ağırlığı altında 
ezilmiş, dayanılmaz bir bolluğa gömülür olmuş. O zaman dileğinin 
tam tersini dilemiş tanrılardan.

  Attonitus novitate mali, divesque miserque. 

  Effugere optat opes, et quae modo voverat, odit.	(Ovidius)

  Şaşmış bu yeni belaya: hem zengin olmuş hem yoksul; 

  Kurtulmak istemiş, istemez olası bu hazineden.

  Kendimden de bir şey anlatayım. Gençliğimde en çok istediğim şey 
Saint-Michel Şövalyesi olmaktı; çünkü o zamanlar bu şövalyelik 
Fransız soyluları arasında pek az kişinin ulaşabildiği en büyük onur 
payesiydi. Kader bu isteğimi tuhaf bir şakayla yerine getirdi. Ona 
ulaşmak için beni yerimden kaldırıp yükseltecek yerde, daha da 
cömert davranarak sanki, o onuru ucuzlatıp alçalttı, benim 
omuzlarıma; daha da aşağılara kadar indirdi!

  Kleobis'le Biton, Trophonius'la Agamedes, ilk ikisi Tanrıçalarından, 
son ikisi tanrılarından, dindarlıklarına en uygun ödülü dilemişler ve 
gördükleri ödül ölüm olmuş; o kadar ayrıdır çünkü tanrıların görüşleri 
bizimkilerden! (Kitap 2, bölüm 12)

  İNSAN BİLGİSİ

  Alçak gönüllüğünün başka bir çeşidi vardır ki; kendini yüksek 
görmekten gelir. Birçok şeylerde bilgisizliğimizi kabul ederiz, akıl 
erdiremediğimiz taraflar olduğunu edebimizle açığa vururuz. İsteriz ki 
bizi dürüst namuslu adam bilsinler ve başka şeyleri bildiğimizi ileri 
sürdüğümüz zaman inansınlar bize. Anlaşılmaz şeyleri, mucizeleri 
uzakta aramaya ne gerek var, her gün gördüğümüz şeyler arasında 
öyle anlaşılmaz gariplikler var ki; mucizeler oyuncak kalır onların 
yanında. Bizi dünyaya getiren tohum, o bir damla akıt ne müthiş 
şeydir. İçinde babamızın yalnız beden biçimi değil, duyguları, 
düşünceleri, eğilimleri bile var. Bu bir damla su bunca halleri 
neresinde saklıyor? (Kitap 2, bölüm 37)

  DİL ÜSTÜNE

  Düşünce ve sanat adamları sözleri ve yazılarıyla dile değer 
kazandırırlar. Bu işi, dile yenilikler getirmekten çok onu bükmek, 
olanaklarını çoğaltmak, gücünü artırmak yoluyla yaparlar. Yeni 
sözcükler getirmezler. Onları zenginleştirirler, anlamlarını ve 
kullanımlarını, sağlamlaştırır, derinleştirirler onlara alışılmamış bir 
çeşni verirler; ama bunu da dört bir yanı düşünerek, ustalıkla yaparlar. 
Zamanımızın yazarlarına bakınca herkesin harcı olmadığı anlaşılıyor 
bu işin. Herkes gibi konuşmayı küçümseyerek cüretli işlere 
girişiyorlar. Ama hünersizlik ve zevksizlik yüzünden yaya kalıyorlar. 
Ortaya bir sürü zoraki tuhaflıklar; soğuk, anlamsız yapmacıklar 
çıkarıyorlar, bunlar anlatılmak istenen şeyi yükseltecek yerde 
alçaltıyor. Yenilik oldu mu bayılıyorlar. 

  İşe yarayıp yaramadığı umurlarında değil. Yeni bir sözcük 
kullanmak isteğiyle eskisini atıyorlar, çoğu kez de attıkları sözcük 
yenisinden daha kuvvetli, daha diri duruyor.

  Dilimizde zengin olanaklar görüyorum; ama onu pek az işlemişiz. 
Avda ve savaşta kullandığımız kaba dille neler yapılmaz; dilden bol 
bol sözcük alabiliriz. Konuşma dilinin deyimleri otlar gibi yer 
değiştirdikçe daha gürbüz, daha bereketli oluyor.
 
  Dilimiz zengin olmasına zengin ama, daha fazla kıvraklık ve 
sağlamlık ister. Çok yerde coşkun bir düşünceyi kaldırmıyor. Sıkı bir 
yürüyüşe geçtiniz mi, dil gevşeyip kalıyor. O zaman Latince'ye yahut 
Yunancaya başvurmak zorunda kalıyorsunuz. Halkın ağzındaki 
sözcüklerin gücünü biz kolay kolay göremiyoruz. Çünkü orta malı 
olarak kullanıla kullanıla bu sözcükler ayağa düşmüş, güzellikleri 
bayağılaşmış. Nice değerli sözler, güzel benzetmeler vardır ki halkın 
ağzına düştükten sonra, zamanla renkleri bulanmış, güzellikleri 
solmuştur. Ama burunları koku alanlar bu deyimlerin tadına varırlar, 
onları ilk kez söylemiş olanların değeri de yere düşmekle kaybolmaz.
Bilimler de her şeyi pek fazla inceltiyorlar; herkesin bildiği doğal 
yoldan çıkarıp, bambaşka ve yapmacıklı bir kılığa sokuyorlar. Bizim 
evde uşaklık eden delikanlı aşkın ne olduğunu biliyor, içinde de 
yaşıyor. Ona Leon Hebreu'yü, Ficin'i okuyun. Bu adamlar ona 
kendinden, kendi düşüncelerinden, kendi yaptığı işlerden sözedecekler 
ve o, hiçbir şey anlamayacaktır bunlardan. Aristo'yu okurken
onda benim duyduğum, yaşadığım şeyleri tanımaz oluyorum. 
Her şey okulun gerektirdiği bir kılığa bürünüyor. Bundan ne 
kazanılıyor bilmem! Ben olsam onlar gibi doğayı sanatlaştıracak 
yerde sanatı doğallaştırırdım.

  KİTAP VE YAŞAM

  Ne yaparsınız bu adamlara: yazılı olmayan lafı dinlemezler, kitaba 
geçmedikçe sözlere inanmazlar, gerçeğe sakallı olmadıkça kulak 
vermezler. Budalalıklar yazı kalıbına döküldü mü bir ciddilik 
kazanıyor. Bir yerde duydum, derseniz olmaz. Bir yerde okudum, 
diyeceksiniz. Ben insanların sözleriyle yazılarını ayırdetmediğim için 
konuşurken yapılan yanlışların yazarken de yapıldığını bildiğim, 
zamanımıza eski zaman kadar değer verdiğim için bir dostun 
dediklerine büyük bilginlerin sözleri kadar değer veriyorum; kitaplar 
kadar kendi gördüklerimden de yararlanıyorum. Onlar der ki: Erdem 
uzamakla daha büyük olmaz. Ben de derim ki: Gerçek, ihtiyarlamakla 
daha akıllı olmaz. Hep söylerim: Örneklerimizi yalnız yabancılardan 
ve kitaplardan almak budalalıktır. Örnek bakımından zamanımız 
Homeros ve Platon zamanından daha az zengin değildir. Ama 
çoğumuzun istediği doğru söz söylemek değil, bilgiçlik taslamaktır. 
Sanki Plotin yahut Vascossan'ın dükkanından getireceğimiz tanıtlar 
kendi köyümüzden getireceğimiz tanıtlardan daha soyluymuş gibi. 
Gözümüzün önünde olup bitenleri, yararsız eklentilerden ayırıp 
belirtmeye, düşüncelerimizi onlar üzerinde işleyip değerlerini 
meydana çıkarmaya gücümüz yetmiyor. (Kitap 3, bölüm 13)
 
  KİTAPLARIN DEĞERİ

  Bir insanın değerini anlamak istedim mi, kendinden ne kadar 
memnun olduğunu, söylediklerini, yaptıklarını kendini ne dereceye 
kadar beğendiğini sorarım. Şu türlü özürleri pek dinlemek istemem: 
Bu işi laf olsun diye, şakacıktan yaptım;

  Ablatum medüs opus est incudibus istud. (Ovidius)

  İşi daha bitmeden çıktı tezgahtan.

bir saat bile durmadım üstünde; yaptıktan sonra bir daha gözden 
geçirmedim. Öyleyse, derim, bırakın bu işleri de hangi eseriniz sizi 
tam veriyorsa, değerinizin hangisiyle ölçülmesini istiyorsanız onu 
gösterin bana. Sonra şunu sorarım: Eserinizde en güzel bulduğunuz 
nedir? Şu parça mı, bu parça mı? Onda da beğendiğiniz yapısındaki 
hoşluk mu, kullandığınız malzeme mi, bir buluş, bir düşünce, bir bilgi 
mi? Hep görüyorum çünkü, insan başkasının işi kadar kendi işini 
değerlendirmekte de aldanıyor, yalnızca araya duygu karıştığı için 
değil, asıl değeri bilmediği, ayırdedemediği için. Bu eser, kendi gücü 
ve talihiyle onu yapmanın buluş ve bilgi gücünü aşabilir. Ben kendi 
hesabıma en az kendi eserimin değerini kestirebiliyorum: Denemeler'i 
bir batırır, bir çıkarırken hep kararsızlık ve kuşku içindeyim.

  Kimi kitaplar vardır, salt konularıyla yararlı olurlar değerlerinde 
yazarın payı yoktur. Üstelik öyle iyi kitaplar, öyle yararlı işler vardır 
ki insan yapmış olduğuna utanır. 

  Örneğin ben şimdi tutsam istemeye istemeye bizim ülkenin 
yemeklerini, kıyafetlerini yazsam, zamanımızdaki kralların 
fermanlarını, halkın eline geçen mektuplarını toplasam; güzel bir 
kitabın özetini çıkarsam (ki güzel bir kitabın her türlü özeti saçma bir 
özet olur ya!) ve o kitap sonradan kaybolsa, buna benzer daha başka 
işlere girişsem. Elbette gelecek kuşaklar bu yazılarımdan eni konu 
yararlanabilir; ama ben o zaman talihimden başka neyimle 
övünebilirim? Nice ünlü kitaplar, böylesi kitaplardır.

  Birkaç yıl önce Philippe de Commines'i okuyordum. 
Çok iyi bir yazardır kuşkusuz Commines. Kitabında şu yabana 
atılmaz söz gözüme çarpmıştı: İnsanın efendisine ettiği hizmet 
onun bu hizmete verebileceği karşılığı aşmamalı. Meğer bu 
sözün değeri yazarda değil salt kendindeymiş. Aynı söze 
geçenlerde Tacitus'ta rasladım: İyilikler insana, karşılığını 
verebileceğini sandığı sürece hoş gelir. Bu ölçüyü aştılar 
mı onları minnetle değil kinle karşılarız. Seneka aynı şeyi 
daha kuvvetle söylüyor: İnsan karşılık veremediğinden utandı mı 
karşılık verecek kimsesi olmasını istemez. Cicero da, biraz daha 
gevşek: Memnun edemeyeceğini sanan, kimsenin dostu olamaz, diyor.

  Bir konu, cinsine göre, bir adamı bilgili, zengin bellekli
gösterebilir. En kişisel, en değerli tarafını, ruhunun asıl gücünü ve 
güzelliğini anlayabilmek için, kendinden olanla olmayanı ayırdetmek, 
kendinden olmayan şeyleri de nasıl seçtiğine, düzenlediğine, nasıl bir 
şekil ve dil kullandığına bakmak gerek. Başka türlü olur mu? Ya 
söylediğini başka yerden almış ve daha kötü bir şekle sokmuşsa? 
Çoğu kez böyle oluyor. Kitaplarla alışverişim azsa yeni bir şairde 
gördüğüm güzel bir buluşu övmeye cesaret edemem; önce bilen 
birinin bana o parçanın şairin kendi malı olup olmadığımı söylemesi 
gerek. O zamana kadar dilimi tutarım, neme gerek. (Kitap 3, bölüm 
7)

  Yılların elimizden çekip aldığı yaşama zevklerini dişimiz 
tırnağımızla savunmalıyız. (Kitap 1, bölüm 39)

  Derler ki, uzun süren hayat, hayatların en iyisi değildir, uzun 
sürmeyen ölümse ölümlerin en iyisidir. (Kitap 3, bölüm 9) 

  Ah bir dost! Eskiler dostluğun sudan ve ateşten daha zorunlu ve daha 
tatlı olduğunu söylerler, ne doğru. (Kitap 3, bölüm 9) 

  DÜŞÜNCE GELENEKLERİ

  İnsanların düşüncelerinin çoğu, dinler ve yasa gibi, eskiden beri 
süregelen inanışlara dayanır. Herkesin konuştuğu gibi konuşmayı 
öğreniriz, herkesin düşündüğü gibi düşünmeyi de tanıtma örgüsü ile 
birlikte benimseriz; içimize yerleşen bu sağlam örgüyü artık 
sarsamayız, doğruluğundan kuşku duyamayız. Tersine herkes bu 
dışardan gelme inanışı elinden geldiği kadar berkitmeye çabalar. 
(Kitap 1, bölüm 2)

  Hiçbir iyi insan yoktur ki, bütün yaptıkları ve düşündükleri yasalara 
vurulursa hayatında on kez idamlık suç işlememiş olsun, hem de ceza 
görmeleri ve yitirilmeleri çok yazık ve çok haksız da olsa. Öyle insan 
da vardır ki yasalara uymayan hiçbir şey yapmamış da olsa iyi insan 
diye övülmeyi haketmez ve filozof onu haklı olarak kırbaçlar. (Kitap 
3, bölüm 9)

  YASALAR

  Aklın o kadar çeşitli yolları vardır ki hangisinden gideceğimizi 
bilemeyiz. Görgünün de öyle. Olaylara bakarak çıkarmak istediğimiz 
sonuçlar pek inanılır gibi değildir. Çünkü olaylar hiçbir zaman eşit 
olmazlar. Bu dünyada gördüğümüz şeylerin ortak özelliği ayrı ve 
değişik olmalarıdır.

  Bununla birlikte yasaları çoğaltarak yargıçların yetkilerini daraltmak, 
yargılara sınır çizmek düşüncesine de yanaşmıyorum. Bu düşüncede 
olanlar şunu unutuyorlar ki, yasaları yapmakta olduğu kadar onların 
yorumlanmasında da özgürlük ve yetki vardır. 

  Yargıçlarımızı yasalar üzerinde düşünce yürütmek ve karar 
vermek işinde o kadar serbest bıraktık ki hiçbir özgürlük bundan daha 
keyfi, bundan daha geniş olmaz. Yasa adamlarımız binbir çeşit özel 
durum düşünüp her biri için ayrı yasa yapmakla ne kazandılar? 

  Bunları ne kadar çoğaltsak insan işlerinin sonsuz değişikliğini 
karşılayamayız. Bu yasaları yüz kez daha artırsanız, gelecekteki 
olaylar arasında öyleleri bulunacaktır ki bizim yaşamdan alıp kitaba 
koyduğumuz olaylardan hiçbirine benzemeyecek yeni maddeler 
koymayı gerektirecektir. Durmadan değişen insan durumlarının 
değişmez yasalarla ilgisi pek azdır. En iyi yasalar en az ve öz, en genel 
olanlardır. Bana sorarsanız yasalar bizimkiler kadar çok olacağına hiç 
olmasa daha hayırlıdır. Doğanın yasaları bizim yazdıklarımızdan her 
zaman daha akıllıcadır. (Kitap 3, bölüm 13)

  Bir kavgaya sudan nedenlerle katılanların, sudan nedenlerle 
ayrılıvermeleri olağandır. (Kitap 3, bölüm 10)

  Bütün kamusal eylemler kararsız ve değişken yorumlara uğrar, 
çünkü çok fazla insan akıl yürütür onlar üstüne. (Kitap 3, bölüm 10)

  Ben insanın iş görmesini, yaşama çabasını uzatabildiği kadar 
uzatmasını isterim. Ölüm, lahanalarımı dikerken bulmalı beni; 
ama ölüm korkusu, hele kusurlu bahçemi yitirme korkusu içinde değil. 
(Kitap 1, bölüm 20) 

  SÖZ ÖZGÜRLÜĞÜ

  İster sözle olsun, ister davranışla, zorbalığın her çeşidinden nefret 
ederim. Düşüncemizi duyular yoluyla aldatan gösterişlere her zaman 
karşı koymuşumdur. Üstün sayılan insanlara yakından bakınca 
anladım ki çoğu, herkes gibi insandır.

  Rarus enim ferme sensus communis in illa. (Juvenalis)

  Yüksek mevkilerde sağduyuya az raslanır.

  Kralların şaştığım tarafı, hayranlarının bu kadar bol olmasıdır. Her 
şeyimizi emirlerine verelim, ama düşüncemiz bize kalsın. Önlerinde 
bükülen, dizlerimiz olsun, aklımız değil.

  Melanthius'a Dionysios'un bir tragedyası hakkında ne düşündüğünü 
sormuşlar: Laf kalabalığından tragedyayı görmedim ki, demiş. Onun 
gibi, büyüklerin nutukları üstüne hüküm verecek olanlar da şöyle 
diyebilirler: Bu kadar ciddilik, büyüklük, şatafat içinde sözlerinin 
gerçek anlamı anlaşılmıyor ki. Bilgiçlik, çok yüksek mevki ve
ünlerle de bir araya geldi mi, büsbütün tehlikeli oluyor. Geçen gün bir 
yerde dev ünlü bir adam, masasında rahat rahat konuşulan önemsiz bir 
konuya karıştı ve söze şöyle başladı: Kim böyle düşünmüyorsa 
yalancıdır, cahildir... 

  İnsan düşüncesi böyle bir yola saptı mı hançerinizi hazırlayın 
tetik durun. (Kitap 3, bölüm 7)

  Her okuldan bütün filozofları birleştiren genel bir anlaşma varsa o da 
en iyi şeyin ruh ve beden rahatlığı olduğudur, ama nerede, kimde 
bulabiliriz bu rahatlığı? (Kitap 3, bölüm 2)

  Güzel eylemlerin karşılığını başkalarından beklemek, çok kararsız ve 
bulanık bir varlığa bel bağlamak olur. (Kitap 3, bölüm 2)

  Ben ne isem, ne durumdaysam, eylemlerim de ona göre, ona uygun 
olur.   (Kitap 3, bölüm 2)

  VİCDAN ÖZGÜRLÜĞÜ

  İyi niyetlerin, ölçüsüzce yönetildikleri zaman, insanları çok kötü 
sonuçlara götürdüğü oluyor. Fransa'yı iç savaşlarda bunaltan bugünkü 
çatışmada tutulacak en iyi, en sağlam yol kuşkusuz ülkenin eski 
dinini, düzenini sürdüren yoldur. Ama bu yolu tutanlar arasında 
(çünkü sözünü ettiklerim bu yoldan yararlanıp özel kinlerini 
boşaltanlar, cimriliklerini doyuranlar, krallara yaranmak isteyenler 
değil, dinlerine gerçekten bağlı olanlar, yurtlarında barışı, güveni 
kutsal bir sevgiyle yaşatmak isteyenlerdir), evet bu berikiler arasında 
diyorum, birçokları var ki tutkuları yüzünden aklın sınırları dışına 
çıkıyorlar, haksız, hoyratça ve çılgınca davranışlara kapılıyorlar 
bazen.

  Dinimizin yasalarla egemen olmaya başladığı ilk zamanlarda, inanç 
çabasının birçoklarını her çeşit pagan kitaplarına saldırttığı, bu yüzden 
aydın kişileri eşsiz hazinelerden yoksun bıraktığı su götürmez. Bence 
bu kargaşanın bilimlere ve sanatlara verdiği zarar, barbarların 
çıkardığı bütün yangınlardan daha büyük olmuştur. Cornelius 
Tacitus iyi bir kanıtıdır bunun; çünkü akrabası olan imparator Tacitus 
onun kitaplarını özel bir buyrukla bütün kitaplıklara koydurttuğu 
halde, bizim inancımıza uymayan birkaç cümle yüzünden bu kitapları 
yoketmek isteyenlerin elinden bir teki bile sağlam kurtulamamıştır. 

  Şunu yaptılar: Bizden yana olan bütün imparatorlara hiç çekinmeden 
yalan övgüler buldular, bize karşı olanlarınsa her yaptıklarını toptan 
lanetlediler dönme adını verdikleri Julianus'a yaptıkları gibi.

  Aslında eşine az raslanır çok büyük bir insandı o. Filozofların 
dedikleri içine iyice işlemiş, bütün eylemlerini onlara uydurmaya 
çalışmıştı. Gerçekten hiçbir erdem yoktur ki onda pek seçkin örnekleri 
bulunmasın. İffetten yana (ki bütün hayatı bunu açıkça ortaya koyar) 
onu İskender'e ve Scipio'ya benzetirler kendisine getirilen çok güzel 
tutsak kadınlardan hiçbirini görmek bile istemedi, oysa en diri gençlik 
çağındaydı; çünkü Partlar onu öldürdükleri zaman daha otuz bir 
yaşındaydı. 

  Adaletine gelince, çatışanları ayrı ayrı dinlemek zahmetine 
katlanırdı; üstelik karşısına çıkanların hangi dinden olduklarını 
merak edip sorar, ama bizim dinimizden olanlara karşı duyduğu 
hasımlık adalet terazisinde hiç de ağır basmazdı. 

  Kendiliğinden birçok iyi yasalar koydu ve öncekilerin aldığı 
baçların, vergilerin çoğunu kaldırdı.

  Yaptıklarını gözleriyle görmüş iki iyi tarihçi var. Bunlardan biri, 
Marcellinius, tarihinin birçok yerlerinde Julianus'un Hıristiyan 
edebiyatçı ve gramercilerin okul ve öğretimlerini yasaklamasını kınar 
ve bu yaptığının dile düşmeyip unutulmasını dilediğini söyler. 

  Bizimkilere karşı daha kötü şeyler yapmış olsaydı, bize sevgisi olan 
bu tarihçi onları da yazmayı unutmazdı elbet. Bu imparator bizlere 
karşı sertti doğrusu, ama zalimce düşman değildi. Şu hikayeyi 
bizimkilerin kendileri anlatır: Julianus bir gün, Galkedonya kenti 
çevresinde dolaşırken, oranın piskoposu gözleri kör Marius'a: İsa'ya 
hıyanet eden kötü insan; demek cüretinde bulunmuş, buna karşı 
İmparator yalnızca: Git, zavallı adam, git, yitirdiğin gözlerine ağla, 
demekle yetinmiş, Piskopos da buna şu karşılığı vermiş: İsa'ya 
şükrediyorum, senin hayasız yüzünü görmemem için gözlerimi kör 
etti. Derler ki filozofça bir sabır gösterisi yapıyormuş bunu söylerken. 
Ne denirse densin, bu olay onun bizlere ettiği söylenen zulümlere 
ömek gösterilmez pek. Öteki tanık tarihçimiz Eutropius: 
Hıristiyanlığın düşmanı, ama hiç kan akıtmayan bir düşmanıydı, der.
Adaleti üstüne şunu da söyleyebiliriz ki, gösterdiği bütün sertlik olsa 
olsa, imparatorluğunun başlangıcında kendinden önceki imparator 
Konstantin'in yolunda gidenlere karşı olmuştur. Tok gözlülüğüne 
gelince, herhangi bir asker gibi yaşamış ömrü boyunca; barış 
zamanında savaşın yoksulluklarına alışmak ister gibi beslemiş 
kendisini. 

  Öylesine uyanık kalmış ki her zaman, üçe dörde böldüğü gecenin en 
azıymış uykuya verdiği; üst yanını kendi gözüyle ordusunu ve 
bekçilerini görmeye ya da okumaya vermiş. 

  Bütün değerleri arasında her türlü edebiyattan anlayışı başta 
gelir. Derler ki, Büyük İskender yattığı zaman, uyku düşünmesine, 
okumasına engel olmasın diye yatağının yanına bir leğen koydurur ve 
bir bakır top tutarmış yatak dışına uzanan elinde; uyku bastırdı mı top 
parmaklarından leğene düşecek, o da gürültüden uyanacak. Julianus 
istediğini öyle gergin bir ruhla isterdi ki, şaşılası perhizciliği 
dolayısıyla da başı o kadar az dumanlanırdı ki, uyumamak için böyle 
yollara başvurmak gereğini duymazdı. 

  Askerlik bilgisine gelince, bir büyük komutanın bütün yetkileri vardı 
onda. Zaten bütün ömrü savaşlarda geçti, en çok da Fransa'da 
Almanlar ve Franklarla savaştı. 

  Tarihte ondan çok serüvenleri olmuş, kendini ondan daha çok 
gösterme fırsatı bulmuş adam azdır. 

  Ölümü Epaminondas'ınkine benzer: Bir okla vurulur, oku kendi 
eliyle çıkarmaya çalışır ve çıkaracakken eli kesilip tutamaz olur. O 
halinde, askerlerini coşturmak için kapışma yerine götürülmesini ister 
askerleri savaşı yiğitçe onsuz sürdürürler, gece iki orduyu ayırıncaya 
kadar. Felsefe ona hayatı ve insan durumlarını küçümsemeyi 
öğretmişti. Ruhların ölmezliğine de sağlam bir inancı vardı.
Din konusunda, tutumu toptan bozuktu. Bizim dinimizi 
bıraktığı için dönme demişler kendisine; oysa benim aklıma 
daha yakın gelen, Hıristiyanlığı zaten içtenlikle benimsememiş, 
yasaların hatırı için ve imparatorluğu avucuna alıncaya kadar 
benimser görünmüş olmasıdır. Kendi dininde öylesine kör 
inançları vardı ki, çağında kendi dindaşları bile alay ediyorlardı 
onunla: Partları yenseydi kurban kesmekten öküzlerin neslini 
kuruturdu, diyorlardı. Kahinlik bilgisine de kaptırmış kendini. Her 
çeşit fal belirtilerine önem veriyormuş. Ölürken tanrılara şükretmiş 
kendisini habersiz öldürmek istemediler, öleceği yeri ve saati çok 
önceden bildirdiler, onu şanı onuru içinde yiğitçe ölmeye değer 
gördüler diye. Marcus Brutus gibi o da önce Galya'da, sonra İran'da 
ölümüne yakın garip görüntülerle karşılaşmıştı.

  Vurulduğu zaman sözde: Beni yendin, Nazaretli (İsa), ya da: Gözün 
aydın, Nazaretli, demişmiş. Demiş olsaydı, orduda yanında bulunmuş, 
ölümü sırasında her yaptığını, her söylediğini izlemiş olan benim tanık 
tarihçiler unutmazdı bunu ve buna benzer başka uydurmaları.

  Asıl konumuza dönelim: Marcellinus der ki, o içinden hep pagandı, 
ama askerlerinin çoğu Hıristiyan olduğu için açığa vurmuyordu bunu. 
Sonunda kendini yeterince güçlü bulunca tanrıların tapınaklarını 
açtırdı ve putlara tapılması için elinden geleni yaptı. Yaptıklarından 
biri de şu oldu: Konstantinopolis'de Hıristiyan kilisesinin başındakiler 
arasında çatışmalar yüzünden halkın birbirinden koptuğunu görünce 
sarayına çağırdı onları, halkı birbirine düşürmelerine çattı, buna son 
vermelerini, herkesin kendi inancına korkusuzca bağlı kalabilmesi 
gerektiğini söyledi. Titizlikle istediği bu vicdan özgürlüğünün 
ayrılmaları, bölünmeleri daha artıracağını ve böylece halkın kendisine 
karşı birlik olmasını önleyeceğini umuyordu; çünkü kimi 
Hıristiyanların zalimliğini görerek dünyada insana insan kadar kötülük 
edebilecek hiçbir hayvan olmadığını anlamıştı.

  Söylemek istediği buydu aşağı yukarı. İşin düşündürücü yanı şudur 
ki; İmparator Julianus'un halk arasında anlaşmazlığı körüklemek için 
başvurduğu vicdan özgürlüğünü bizim krallarımız iç savaşı 
söndürmekte kullanıyorlar şimdi. Bir bakıma denebilir ki, 
tarafları inançlarını sürdürmekte serbest bırakmak, ayrılığı yaymak 
geliştirmek, hiçbir sınırla, yasa engeliyle dizginlenmediği için 
büsbütün artırmak olur. Bir bakıma da denebilir ki tarafları inançlarını 
yürütmekte alabildiğine serbest bırakırsak, kolaylık ve rahatlık onları 
yumuşatır, gevşetir azlığın, yeniliğin, zorunluğun sivrilttiği dürtü 
körletilmiş olur. Ama ben, krallarımızın dindarlık onuruna saygıyla, 
daha çok şuna inanıyorum ki, istediklerini yapmadıkları için, 
yapabildiklerini ister göründüler. (Kitap 2, bölüm 20)

  Ben derim ki erkekler ve dişiler aynı kalıptan çıkmadır eğitim ve 
gelenekler dışında, büyük bir ayrılık yoktur aralarında. (Kitap 3, 
bölüm 5)

  KİTAPLAR

  İki alışveriş, (dostluk ve aşk) raslantılara ve başkalarına bağlıdır; biri 
aramakla bulunmaz kolay kolay, öteki yaşla solar gider. Onun için 
yaşamımı doldurup doyuramazdı onlar. Üçüncü alışveriş, kitaplarla 
kurduğumuz ilişkidir ki daha sağlam ve daha çok bizimdir. Ötekilerin 
başka üstünlükleri vardır, ama bu üçüncüsü daha sürekli ve daha 
kolayca yararlıdır. 

  Ömür boyu yanı başımda, her yerde elimin altındadır. Kitaplar 
yaşlılığımda ve yalnızlığımda avuturlar beni. Sıkıntılı bir avareliğin 
baskısından kurtarır, hoşlanmadığım kişilerin havasından dilediğim 
zaman ayırıverirler beni. 

  Fazla ağır basmadıkları, gücümü aşmadıkları zaman acılarımı 
törpülerler. Rahatımı kaçıran bir saplantıyı başımdan atmak için 
kitaplara başvurmaktan iyisi yoktur, hemen beni kendilerine çeker, 
içimdekinden uzaklaştırırlar. Öyleyken, onları yalnız daha gerçek, 
daha canlı, daha doğal rahatlıklar bulamadığım zaman aramama hiç de 
kızmaz, her zaman aynı yüzle karşılarlar beni.

  Atını yularından tutup ardından çekene yürümek kolay gelir, derler. 
Bizim Jacques, Napoli ve Sicilya kralı, o genç, güzel, gürbüz adam, 
sedyeyle taşıtırmış kendini uzun yollarda, başı fukara işi bir yastığa 
dayalı, boz kumaştan bir giysi ve takkeyle; ama şahane bir alay
gelirmiş ardından: Tahtırevanlar, yularından çekilen türlü türlü binek 
atları, rütbeli cübbeli kodamanlar, görevliler: Bu ne perhiz, bu ne turşu 
dedirtecek gibi. İyileşmek elinde olan bir hastaya acınmaz. Pek doğru 
olan bu atasözünü ben denemiş ve kullanmış olarak, kitaplardan 
gördüğüm yarar için söyleyebilirim. Gerçekten ben kitapları, kitap 
nedir bilmeyenlerden fazla kullanmam diyebilirim. Cimriler nasıl 
günün birinde kullanacağım diye hiç dokunmazlarsa definelerine, ben 
de öyle saklarım kitaplarımı. Ruhum onların benim olmasıyla doyar, 
yetinir. Savaşta, barışta, kitapsız yola çıktığımız olamaz; yine de hiç 
kitap açmadığım günler, aylar olur. Biraz sonra, yarın, canım istediği 
zaman okurum derim. Zaman yürür gider beni dertlendirmeden; çünkü 
kitaplarımın dilediğim zaman bana sevinç verecekleri, yaşamama 
destek olacakları düşüncesi anlatabileceğimden daha büyük bir 
rahatlık verir bana. İnsan yaşamı denen bu yolculukta benim 
bulduğum en iyi nevale kitaplardır ve ondan yoksun anlayışta 
insanlara çok acırım. (Kitap 3, bölüm 3)

  Vermekte aşırı giden bir kralın uyrukları istemekte aşırı giderler. 
Akla göre değil örneklere göre pay biçerler kendilerine. (Kitap 3, 
bölüm 6)

  Bir düzeni sarsanlar, onun yıkılmasıyla ilk ezilenler olur çoğu kez. 
Kargaşalığı çıkaran, yararını kendi görmez pek; Başka balıkçılar için 
suları bulandırmış olur. (Kitap 1, bölüm 23)

  DÜNYA YURTTAŞLIĞI

  Sokrates söylemiş diye değil, kendi yaratılışıma uyarak, üstelik 
aşırılığa bile kaçarak, bütün insanları hemşerim sayıyorum. Bir 
Polonyalı'yı tıpkı bir Fnansız gibi kucaklıyorum, dünya ile 
akrabalığımı kendi ulusumla akrabalığımın üstünde tutuyorum. 
Doğduğum yerin pek o kadar düşkünü değilim. Kendi düşüncemle 
vardığım yeni bilgiler, bana yalnız esintilerle edindiğim hazır ve 
gelişigüzel bilgilerden daha değerli gelir. Kendi kazandığımız temiz 
dostluklar nerde, iklim ve kan dolayısıyla bağlı olduğumuz dostluklar 
nerde! Doğa bizi özgür ve bağımsız yaratmış, bizse tutup kendimizi 
birtakım çemberler içine hapsediyoruz.

  Talih bazı olayları ustaca düzenliyor sanki: Helena oğlu Konstantin, 
Bizans imparatorluğunu kurdu ve bu imparatorluk Helena oğlu 
Konstantin'le sona erdi. (Kitap 1, bölüm 34)

  İlgimizi anlattığı şeylere değil, kendisine çeken söz ustatığından 
nefret! (Kitap 1, bölüm 25)

  BAŞTAKİLER VE BİZ

  Bizi yöneten, dünyayı ellerinde tutan kimselerin bizim kadar akıllı 
olması, bizim yapabileceğimiz kadarını yapması yetmez. Bizden çok 
üstün değillerse bizden çok aşağı sayılırlar. Çok şeyler vadettikleri 
için çok şeyler vapmak zorundadırlar. (Kitap 3, bölüm 7) 

  Başkalarından aktardığım sözleri kendi söylediklerimi
değerlendirecek biçimde seçebilmiş miyim, ona bakılsın.
Çünkü ben, kimi zaman dilimin, kimi zaman kafamın yetersizliği 
yüzünden gereğince söyleyemediğim şeyleri başkalarına söyletirim. 
Aktardığım sözleri saymam, tartarım. (Kitap 2, bölüm 10)

  Kendimle oynadığım zaman, kimbilir; belki benim onunla 
oyalandığımdan çok o benimle oyalanıyor. (Kitap 2, bölüm 12)

  YABANCIDAN KAÇINMA

  Bizim Fransızların bir huyu var: Kendi bildiklerine benzemeyen bir 
yaşayış, bir hal gördüler mi şaşırır, ürkerler. Bunda o kadar ileri 
giderler ki Fransız olmaktan utanacağım gelir. Köylerinden çıktılar mı 
sudan çıkmış balığa dönecekler neredeyse. Nereye giderlerse gitsinler 
kendi adetlerini de birlikte götürür, yabancı adetleri kötü görürler. 
Macaristan'da bir Fransız gördüler mi bayram eder, canciğer olur ve 
kafa kafaya verip gördükleri barbarca şeyleri çekiştirmeye başlarlar. 
Bir şey Fransız olmadı mı barbardır onlara göre. Üstelik bunlar 
yabancıları tanıyabilen zeki Fransızlar'dır. Çoğu, bir yere, dönmek için 
gider. Seyahatlerinde içlerine kapanır, her şeyden gocunur, konuşmaz, 
kimseye açılmazlar: Dünyalarına yabancı bir hava bulaşacak diye 
ödleri kopar. (Kitap 3, bölüm 9)

  Hizmetçilerimiz bize kuşlardan, atlardan, köpeklerden daha ucuza 
hizmet ediyorlar, üstelik bu hayvanlara gösterdiğimiz meraklı, özenli 
dikkati de göstermiyoruz hizmetçilerimize. (Kitap 2, bölüm 12)
 
  HALK VE KRAL

  Kral Hieron'un en çok yakındığı şey, insan yaşamının en güzel, en 
tatlı meyvesi saydığı dostluktan, karşılıklı bağlanmadan yoksunluktur. 
Benim için elinden geleni ister istemez yapacak olan bir insanın 
sevgisine, iyi niyetine nasıl inanabilirim? Önümde eğilip 
bükülmesinin, bana diller dökmesinin ne değeri olabilir? Bunları 
yapmazlık edemez. Bizden korkanlardan gördüğümüz saygı, saygı 
değildir. 

  Onların saygısı bana değil, krallığadır.

  Maximum hoc regni bonum est

  Quod facta domini cogitur populus sui Quam ferre tam laudare. 
(Seneka)

  Hükümdarların kavuştukları en büyük nimet, Halkın hem dertlerini 
çekmeği hem de üstelik Onları övmek zorunda olmasıdır.

  Kralın iyisi kötüsü, sevileni sevilmeyeni hep aynı saygıyı görür. Bir 
kralsam, halkın bana çatmaması beni sevmesine alamet sayılmaz, 
çünkü çatmak istese çatamazdı. Ardımdan gelenler dostum oldukları 
için gelmiyorlar; halleşip dertleşemeyen insanlar arasında dostluk 
olamaz. O kadar yükseklere çıkmışım ki insanlarla alışverişim 
kalmamış, birbirimizden çok ayrılmış, çok uzaklaşmışız. (Kitap 1, 
bölüm 42)
 
  PAZARLIK

  Para vermekten haz duyarım; omuzlarımdan bir yük atmış, bir çeşit 
kölelikten kurtulmuş gibi olurum. Ayrıca para verirken doğru bir iş 
yapmanın, başkasını memnun etmenin keyfini duyarım. Ama hesap, 
kitap pazarlık isteyen alışverişlere yanaşmam; bu türlüsünü benim 
yerime yapacak kimse olmadı mı, işin uzamasına meydan vermem. 
Yaratılışıma çok aykırı gelen o iğrenç konuşmalara düşmektense 
bırakır kaçarım. Dünyada pazarlık kadar iğrendiğim bir şey yoktur. 
(Kitap 1, bölüm 13)
 
  SAVAŞ ÜSTÜNE

  Gelelim savaşa: İnsanların en büyük, en şatafatlı eylemlerinden biri 
olan savaşı, bizim hayvanlara üstünlüğümüzü göstermekte mi 
kullanacağız, yoksa tam tersine, budalalığımızı, eksikliğimizi mi? 
Doğrusu, birbirimizi paralayıp öldürme, kendi türümüzü yıpratıp 
yoketme sanatımızın, bu sanattan yoksun olan hayvanları 
imrendirecek bir yanı olmasa gerek.

  Ne zaman bir aslanı daha güçlü bir aslan öldürdü? Hangi ormanda 
Büyük domuzun dişi küçük domuzu paraladı? (Juvenalis)

  Ama hayvanların tümü bu marifetten uzak kalmış da denemez: Bal 
arıları arasında da azgın çatışmalar olur, iki hasım ordunun başları 
bizim krallar gibi davranırlar:

  Bir kavgadır kopar iki bey arasında çoğu kez O zaman seyredin arı 
milletindeki azgınlığı; O coşkun vızıltılı savaş hengamesini. 
(Vergilius)

  Bu yaman tasviri her görüşümde insanların saçmalığını, budalalığını 
okur gibi olurum onda. Çünkü azgınlığı ve korkunçluğuyla insanı 
kendinden geçiren savaş tepinmeleri, o gümbürtü ve çığlık kasırgası.

  Kimi yerde bir parıltı sarar gökleri

  Ayak patırtıları yükselir her yandan

  Dağlara çarpan bağrışmalar

  Yankılanır yıldızlara doğru. (Lucretius)

  O kaç binlerce silahlı insanın korkunç düzenliliği, bunca azgınlık, 
bunca coşkunluk, bunca yiğitlik... Bütün bunların ne boş nedenlerle 
parlayıverdiğini ve ne sudan nedenlerle sönüverdiğini düşününce 
gülüyor insan: 

  Paris'in aşkıymış derler Hellenlerle Barbarları savaşa sokan. 
(Horatius)

  Paris'in zamparalığı yüzünden koca Asya savaşlarla bitti tükendi. Bir 
tek adamın tutkusu, bir kırgınlık, bir keyif, bir karı koca kıskançlığı, 
ringa balığı satan iki kadının birbirini tırmıklamasına değmez. 
Böylesine nedenler bütün o büyük hengamenin canı, ilk hızı 
olabiliyor. Savaş çıkaranların kendilerine inanır mısınız? Dinleyin 
imparatorların en büyüğünü, en çok zafer kazanmış olanını, en 
güçlüsünü; bakın nasıl eğleniyor kendi kendisiyle, çocukça hoşlanarak 
nasıl alay ediyor karadan, denizden giriştiği birçok savaşlarla, 
ardından giden beşbin insanın kanıyla, canıyla, seferleri uğruna 
dünyanın iki büyük parçasında harcanan nice güçler ve zenginliklerle:
Antonius Glaphyra ile yatır diye benim de Fluvia ile yatmam 
gerekirmiş, Fluvia ya göre. Yatacak mıyım ben şimdi Fluvia ile, 
Manius'la da mı yatacağım gerekiyor diye? Kendine gel! Ya savaş, ya 
yatak diyor kadın. Ne demek? Canım mı daha değerli, erkekliğim mi?
Çalsın savaş boruları! (Martialis)

  İşte o büyük ordu, yeri göğü titreten o binbir yüzlü, binbir ayaklı 
ordu:

  Likya denizi üstünde ak dalgalar yuvarlanır gibi Sert Orion kış 
sularına gömüldüğü zaman, Ya olgun yaz buğdayları gibi Hermus'un, 
Likya'nın sarışın, ovalarında, Ürperiyor çiğnenen toprak, 
gümbürdüyor kalkanlar. (Vergilius)

  Binlerce kollu, binlerce kafalı bu azgın dev nedir aslında? Hep aynı 
zavallı, dertli, cılız insanoğlu! Kızışıp kaynaşan bir karınca 
yuvasından başka bir şey mi ki bu?
 
  Kara tabur ilerliyor ovada. (Vergilius)

  Ters bir rüzgar, bağrışan bir karga sürüsü, bir atın sürçmesi, 
yukarıdan bir kartalın geçivermesi, bir rüya, bir ses, bir görüntü, bir 
sabah sisi yeter bu devi yıkıp yere sermeye. Güneşin bir ışını vurmaya 
görsün yüzüne, eriyip dağılıverir. Biraz toz serpiverin gözlerine (bizim 
şairin arılarına serpildiği gibi) bakın nasıl kopup param parça oluyor 
sancak erleri, alaylar, başlarında büyük Pompeius'la birlikte; çünkü 
oydu sanırım Sertorius'un bu yaman silahlarla İspanya'da yendiği. 
Aynı silahları Eumenes Antigonus'a, Surena Crassus'a karşı 
kullanmıştı.

  O azgın yürekler, o korkunç cenkler, Biraz toz atın durulur hepsi. 
(Vergilius)

  Bizim arıları bile salsanız üstüne, güçleri ve yürekleri yeter o devi 
bozmaya. Daha geçenlerde Portekizliler, Xiatima'da Tamyl şehrini 
kuşatmışlardı. Arısı bol olan bu şehir halkı surların üstüne yüzlerce 
kovan getiriyorlar; ateş yakıp arıları dumanla birden öyle salıyorlar ki 
dışarı, saldırılarına ve iğnelerine dayanamayan düşman bırakıp gidiyor 
kuşatmayı...

  İmparatorların ruhlarıyla çarıkçıların ruhları aynı kalıptan çıkmadır. 
Kralların gördüğü işlerin önemine, ağırlığına bakıp öyle sanıyoruz ki 
bunları yaptıran nedende önemli ve ağırdır aldanıyoruz. Onları 
davranışlarında dürtükleyip durduran nedenler bizimkilerden başka 
türlü değildir. Bizi bir komşumuzla kapıştıran nedenin aynısı krallar 
arasında bir savaş koparır. Bize bir uşağı kırbaçlatan nedenin tıpkısı 
bir krala düştü mü bir ili yıktırır ona. Onların istedikleri de bizimkiler 
gibi sudan, ama yapabildikleri daha fazla. Bir peynir kurduyla bir fili 
aynı iştahlardır dürtükleyen. (Kitap 2, bölüm 12)

  BİLGELİK VE MUTLULUK

  Çağımda yüzlerce işçi, yüzlerce çiftçi gördüm ki üniversite 
rektörlerinden daha bilge ve daha mutluydular ve ben daha çok onlara 
benzemek isterdim. Öğrenim bence yaşamaya yararlı şeyler 
arasındadır: Şeref, soyluluk, saygınlık gibi, ya da çok çok güzellik, 
zenginlik ve benzeri üstünlükler gibi: Bunlar yararlı olmasına 
yararlıdırlar, ama uzaktan, kendi varlıklarından biraz daha çok bizim 
sanrımızla yararlıdırlar yaşamaya.

  İnsan topluluğunda yaşamak için bize turnalar ya da karıncalardan 
fazla görevler, yasalar gerekli değildir pek. Hem görmüyor da değiliz 
ki bu hayvanlar bilgin olmaksızın pek düzenli yaşıyorlar. İnsan 
bilgeliğe erse, her şeye hayatına yararlı ve gerekli olduğu ölçüde 
değer verir.

  Bizi eylemlerimiz ve davranışlarımızla ölçecek olsalar bilgisizler 
arasında bilgililerden daha çok sayıda iyi insan çıkar; iyi derken de her 
türlü erdemi düşünüyorum. 

  Bana öyle geliyor ki eski Roma'da, kendi kendini batıran o bilgin 
Roma'da daha büyük değerde insanlar vardı. Başka yanları hep benzer 
olsa da dürüstlük ve yürek temizliği eski Roma'nın ayrıcalığıdır; 
çünkü o şaşılası bir sadelikle yaşamasını bilmişti. (Kitap 2, bölüm 12) 

  ÖFKE ÜSTÜNE

  Plutarkhos hep hoştur, ama insan halleri üstüne düşüncesini 
söylerken eşi yoktur. Lykurgos'la Numa'yı karşılaştırırken çocukların 
eğitimini babalarına bırakmanın ne büyük bir saflık olduğunu o kadar 
güzel anlatır ki. 

  Devletlerin çoğu herkesi, kadınlarını ve çocuklarını diledikleri gibi 
yönetmekte serbest bırakır, onlar da masallardaki devler gibi akıllarına 
esen her deliliği yaparlar. Galiba yalnız Lakedemonyalılar ve Giritliler 
çocukların eğitimini yasalara bağlamışlar. Bir devlette her şeyin çocuk 
eğitimine bağlı olduğunu kim bilmez? Ama yine de çocukları hiç 
düşünmeden, ne kadar deli ve kötü olurlarsa olsunlar, ana babalarının 
keyfine bırakırız.

  Kaç kez sokaktan geçerken öfkeden kudurmuş bir baba veya ananın 
çocukları öldüresiye dövdüklerini görmüş, oğlancıkların öcünü almak 
için ana babalarına türlü oyunlar oynamayı kurmuşumdur. Döverken 
gözleri öfkeden alev alev yanar, daha yeni sütninenin kucağından 
çıkmış bir çocuğa gırtlaklarını yırtasıya bağırırlar, suratları allak 
bullak olur Hippokrates'e göre de en tehlikeli hastalıklar insanın 
yüzünü değiştiren hastalıklardır. 

  Dayaktan sakatlanmış, sersem olmuş nice çocuklar vardır. Ama 
devletimizin yasaları yine bu işe karışmaz, sanki bu sakatlar, bu 
sersemler bizim toplumumuzda yaşamıyormuş gibi!

  Hiçbir şey öfke kadar insan düşüncesini sapıtamaz. Öfkesine kapılıp 
bir suçluyu idama mahkum eden bir yargıca ölüm cezası vermekte 
kimse duraksamaz. Öyleyse neden babaları ve öğretmenleri öfkeli 
iken çocukları dövmekte serbest bırakıyoruz? Bu artık eğitim 
olmaktan çıkıyor, öc alma oluyor. Ceza çocuklara verilen bir ilaç 
sayılmalı, öyle verilmelidir. Bir doktorun hastasına karşı 
öfkelenmesini kabul edebilir miyiz?

  Öfkeli olduğumuz sürece hizmetçilerimize el kaldırmak doğru 
değildir. Kalbimizin fazla çarptığını, kanın yüzümüze çıktığını 
hisseder etmez sorunu kapatmalıyız. 

  Öfkemiz geçtikten sonra her şeyi başka türlü göreceğiz. Kızdığımız 
zaman bağıran, konuşan biz değil, hırsımızdır. Nasıl sis içinde her şey 
olduğundan daha büyük görünüyorsa hırs içinde de suçlar büyüdükçe 
büyür. Canı su içmek isteyen içer: Ama canı ceza vermek isteyen 
veremez. Ağır başlı ve ölçülü cezaları suçlu hem daha kolay kabul 
eder, hem de onların yararını görür. Öfkesine kapılmış bir adamın 
verdiği cezayı kimse hak ettiğine inanmaz.

  Öfke kendi kendinden hoşlanan, kendi kendini şişiren bir hırstır. 
Hepimizin başına sık sık gelir. Bir şeye yanlış yere kızarız, bize 
aldandığımızı ispat eden tanıtlar getirirler bu sefer de doğrunun 
kendisine, suçsuzluğuna içerleriz. Bunun çok güzel bir örneğini 
eskilerden okumuştum, hiç aklımdan çıkmaz. Her bakımdan değerli, 
doğru bir insan olan Piso bir askerine kızmış, çayırdan dönerken 
arkadaşının nerede kaldığını bilmiyor diye. Öyleyse sen onu öldürdün 
demiş ve adamı birdenbire ölüme mahkum etmiş, tam asılacağı sırada 
kaybolan arkadaşı çıkagelmiş. Bütün ordu bayram etmiş, iki arkadaş 
sarılıp birbirlerini öpmüşler, cellat da ikisini almış Piso'ya götürmüş. 
Herkes onun da bu işe sevineceğini sanıyormuş. Tam tersi olmuş: 
Henüz geçmemiş olan öfkesi, kendini utandıran bu gerçek karşısında 
büsbütün artmış ve hırsının bir anda aklına getirdiği şeytanlıkla 
suçluları üçe çıkarmış, bir kişinin masum çıkması, üç kişinin birden 
başını yemiş. Birinci askeri ikincisini kaybettiği için, ikincisini 
kaybolduğu için, celladı da verilen emri yerine getirmediği için ölüme 
mahkum etmiş.

  Öfke saklanmaya da gelmez, büsbütün içimize işler. Demosthenes 
bir meyhaneye girmiş, kimse görmesin diye arkalarda bir yer 
arıyormuş. Diogenes görmüş ve demiş ki: Ne kadar arkalara gidersen 
meyhaneye o kadar girmiş olursun. (Kitap 2, bölüm 22)
 
  KÖRÜKÖRÜNE İNANMAK

  Öyle köylüler biliyorum ki ayaklarının altını yakmışlar, bir tüfeğin 
tetiği altında parmaklarının ucunu ezmişler, başlarını cendereye sokup 
gözlerini kan içinde dışarı fırlatmışlar, yine de ağızlarından söz 
alamamışlar.

  Bir tanesini gözümle gördüm: Ölmüş sanarak bir çukura atmışlardı; 
boynundaki ip hala duruyordu; bu iple onu bütün gece bir atın 
kuyruğuna bağlayıp sürüklemişlerdi. Öldürmek için değil, salt eziyet 
etmek için, yüz yerine hançer saplamışlardı. Kendisiyle konuştum; 
bütün bunlara katlanmış, sonunda da kendini kaybetmiş; istedikleri 
sözü söylemektense, bin kez ölmeyi göze almış. Çektiği acılar yanında 
ölüm hiç kalırdı. Hem de bu adam o semtin en zengin çiftçilerinden 
biriydi. Nice insanlar kendilerinin olmayan inanışlar için, 
başkalarından aldıkları, ne olduğunu bilmedikleri fİkirler için ses 
çıkarmadan diri diri yanmışlardır. (Kitap 2, bölüm 22)

  ÖDEMELİ KÖTÜLÜK

  Geçenlerde Armagnac'daydım; yakınlarımdan birinin çiftliğinde 
herkesin hırsız lakabıyla bildiği bir köylü tanıdım. Yaşamını kendisi 
anlattı. Dilenciymiş eskiden; ekmeğini kendi el emeğiyle kazansa bile 
yoksullukla başedemeyeceğini anlayınca hırsızlık etmeyi düşünmüş. 
Bütün gençliği boyunca bu meslekte çalışmış ve kol gücü sayesinde 
hiç yakalanmamış; çünkü başkalarının tarlasını, bağını soyuyormuş, 
ama uzağa gidiyormuş bu iş için ve öylesine dolu çuvallarla 
dönüyormuş ki bir gece içinde bunca yükü başka yerden taşımış 
olabileceği kimsenin aklından geçmiyormuş. Ayrıca verdiği zararı ona 
buna ölçüyle dağıtıyormuş ki kimsenin payına düşen pek önemli 
olmasın. Bugün yaşlanmış artık ve kendi durumunda zengin sayılırmış; 
bunu o işe borçlu olduğunu açıkça söylüyor. Tanrının kendisini 
hoşgörmesi için de, mallarını çaldığı insanların varislerine iyilik 
etmeye çalışıyormuş (hepsine birden yardım edemezmiş çünkü) 
mirasçılarına yükleyecekmiş bu görevi, kime ne zarar verdiğini yalnız 
kendisi bildiğinden. Doğru olsun olmasın, bu sözlerden anlaşılıyor ki 
hırsızlığı ayıp sayıp kötülüyor, ama yoksulluk kadar değil. Hırsızlık 
ettiğine pişman, ama yoksulluktan kurtulmanın böyle ödemeli bir 
yolunu bulduğuna pişman değil.

  Bu türlü bir kötülük ne bizi kendine maleden, kafamızı kendine 
uyduran cinsten bir alışkanlık, ne de ruhumuzu sarıp körleştiren, 
düşüncemiz ve her şeyimizle bizi birden kötülüğün buyruğuna 
kaptıran bir azgınlıktır. (Kitap 3, bölüm 1)

  BİTKİ VE İNSAN

  Nasıl tarımda, bir şeyi dikmeden önce ve dikerken bile yapılan işler 
belli ve kolay, ama dikilen yaşamaya başlayınca onu yetiştirmenin bir 
sürü yolları ve zorluğu varsa, insanları dikmede de fazla bir ustalık 
yoktur, ama doğduktan sonra onları büyütme ve beslemede, kaygılar, 
korkularla dolu değişik bir sürü bakım yollarına başvurulur. (Kitap 1, 
bölüm 26)
 
  ARAMIZDAKİ EŞİTSİZLİK

  Plutarkhos der ki; bir yerde, hayvanla hayvan arasında pek büyük 
ayrılık yoktur, insanla insan arasında olduğu gibi. Ruhun 
yeteneklerinden, iç değerlerimizden söz eder. Gerçekten de
Epaminondas'ı, hayal ettiğim kadarıyla, tanıdığım aklı başında
herhangi bir insandan o kadar uzak görüyorum ki Plutarkhos'dan da 
ileri giderek şöyle diyebilirim: Kimi insanla kimi insan arasındaki 
uzaklık, kimi insanla kimi hayvan arasındaki uzaklıktan çok daha 
büyüktür:

  hem viro quid praestat. (Terentius)

  insandan insana, aman ne ayrılık.

  Üstelik kafa dereceleri burdan göklere çıkacak bir merdivenin 
basamakları kadar sayısızdır.

  Ama insanları değerlendirmeye gelince, ne tuhaftır, varlıklar içinde 
kendi değerleriyle ölçülmeyen yalnız bizleriz. Bir atı güçlü ve çevik 
olduğu için överiz, 

  Voiuorem 

  Sic laudamus equum, facili cui plurima palma 

  Fervet, et exuftat rauco victoria circo. (Juvenalis)

  Nasıl överiz hızlı bir atı

  Meydanı çınlatır zafer bağrışmalarıyla

  Yarışta kazandığı çelenklerle.

kuşamıyla değil. Bir tazı koşmasıyla övülür, tasmasıyla değil; bir kuş 
kanadıyla övülür, püskülleri, çıngıraklarıyla değil. Niçin bir insanı da 
kendinin olanla değerlendirmiyoruz? Bir sürü adamı varmış, güzel bir 
köşkü varmış, şu kadar itibarı, bu kadar geliri varmış: Bütün bunlar 
çevresindedir onun, kendisinde değil. Bir kediyi torba içinde satın 
almazsınız. Bir at satın alacaksanız, üstündeki pılıyı attırır, çıplak, 
yalın görürsünüz onu. Gerçi eskiden krallara satılacak atlar örtülü 
getirilirdi önlerine; ama örtülü olan atın az gerekli yerleriydi: Tüyünün 
güzelliği, sağrısının genişliğiyle oyalanmayasınız da en yararlı 
uzuvları olan bacaklarına, gözlerine, ayaklarına bakasınız diye.

  Niçin insanı değerlendirirken sarılıp sarmalanmış, kundaklanmış 
olarak bakıyorsunuz ona? O zaman hiç de kendinin olmayan yanlarını 
göstermiş, gerçek değerini verdirecek yanlarını saklamış olur. 

  Aradığımız kılıcın değeridir, kının değil. Kınından çıkınca belki de 
beş para vermezsiniz kılıca. İnsanı kendi değeriyle ölçmeli, süsü 
püsüyle değil. Eskilerden birinin pek hoş olarak dediği gibi: Bilir 
misiniz niçin büyük görülür o insan bize? Topukları yüksek de ondan. 
Taban heykelden sayılmaz. Ayakkabılarını çıkarıp öyle ölçmeli 
boyunu insanın: Parasını pulunu, şanını şerefini bir yana bırakıp bir 
gömlekle çıksın karşımıza. Bakalım bedeni işine elverişli mi, sağlam, 
zinde mi? Kafaca nasıl? Hoş mu, yetenekli mi, gerekli her tahtası 
yerinde mi? Düşünce dağarcığı kendinden mi, başkalarından mı? 
Varlığında talihin payı var mı? Çekilen kılıçlara alev alev mi bakıyor? 
Canının nereden, ağzından mı gırtlağından mı çıkacağına aldırmıyor 
mu? Kendinden emin, haksever, tokgözlü mü? Bakılması gereken 
bunlardır, bunlardan anlaşılır aramızdaki sonsuz ayrılıklar.

  Sapiens, sibique imperiosus,

  Quem neque pauperies, neque mors, neque vincula terrent,

  Responsare cupidinibus, contemnere honores, 

  Fortis, et in seipse totus teres atque rotundus, 

  Externi ne quid voleat per laeve morari,

  In quem manca ruit semper fortuna? (Horatius)

  Olgun, kendine hakim, öylesine ki

  Ne yoksulluk korkutur onu, ne ölüm, ne zindan; 

  Tutkulardan sıyrılmış, şereflere gözü tok;

  İçine kapanmış, toparlanmış, yalın bir küre olmuş 

  Pürüzsüz yuvarlanır bir başına,

  Talihe tutamak vermeden, hiç yenilmeden.

  Böylesi bir insan krallıklardan, dukalıklardan beşyüz basamak 
yukarılardadır: Kendi başına bir imparatorluktur o.

  Sapiens pol ipse fingit fortunam sibi.	(Plautus)

  Bilge kendi mutluluğunun ustasıdır.

  İsteyecek nesi kalır öyle bir insanın?

  Nonne videmus

  Nil aliud sibi naturan latrare, nisi ut qüoi 

  Corpore sejunctus dolar absit, mente fruatur; 

  Jucundo sensu cura semotus metuque? (Lucretius)

  Görmüyor muyuz,

  Nedir Doğanın istediği bizden, illetsiz bir bedenden, 

  Varlığının güzel tadını çıkaran

  Hiçbir şeyden korkmaz bir ruhtan başka?

  Öyle bir insanı karşılaştırın budala, aşağılık, köle ruhlu, değişken, 
türlü tutkuların rüzgarınca durmadan bir o yana bir bu yana 
yuvarlanan çamur gibi insanlarımızla: 

  Yerle gökten daha uzaktır onlar birbirinden. Ama adetlerimizde 
öylesine körleşmişiz ki bu ayrılığa hemen hiç önem vermez olmuşuz. 
O kadar ki, bir köylüyle bir kralı, bir soyluyla bir soysuzu, bir devlet 
adamıyla bir özel kişiyi, bir zenginle bir yoksulu ele aldığımızda 
hemen çok büyük bir ayrılık görüyoruz aralarında; oysa bu ayrılık 
giyim kuşam ayrılığından başka bir şey değildir aslında...

  Çünkü onları, komedi oyuncuları gibi, sahnede bir duka, bir 
imparator rolünde görürsünüz; hemen ardından bakarsınız uşak ya da 
aşağılık birer hırsız oluvermişler, asıl kişilikleri de buymuş meğer! 
Böyle olunca, o şatafatıyla gözlerinizi kamaştıran bir imparator.

  Scilicet et grandes viridi cum luce smaragdi

  Auro includuntur; teriturque thalassima vestis

  Asidue, et Veneris sudorem exercita potat. (Lucretius)

  Pırıl pırıldır çünkü altın üstünde iri zümrütlerle

  Hep yeni kumaşlar vardır üstünde deniz yeşili,

  Zühre yrldızının öpüşüyle ıslanmış.

  Bir de perdenin ardında görün siz o imparatoru: Herhangi bir 
adamdır ve belki de uyruklarının en küçüğünden daha da aşağılıktır. 

  Ilie beatus introrsum est, istius bradeata feli citas et (Seneka)

  Kiminin içtendir mutluluğu, kiminin dıştan.

  Korkaklık, kararsızlık, tutku, kırgınlık, kıskançlık etkiler o 
imparatoru da:

  Non enim gazae neque consuiaris 

  Summovet lictor miserors tumultus 

  Mentis et curas taqueata circum 

  Tecta volantes. (Horatius)

  Ne hazineler, rütbeler, cübbeler 

  Atabilir yüreklerden

  Yıldızlı direkler altında uçuşan 

  Acı dertleri, kaygıları.

  Ordularının ortasında kaygılar, korkular boğazına yapışır 
imparatorun:

  Re veraque metus hominum, curaeque se quaces, 

  Nec metuunt sonitus armonım, nec fera tela; 

  Audacterque inter reges, reumque potentes 

  Versantur, neque fulgorem reventur ab curo, (Lucretius)

  İnsanların içinde yatan korkular, kaygılar

  Demir gümbürtüsünden, kılıçlardan yılmaz;

  Krallar, büyükler arasında çekinmeden yaşar,

  Altınla senli benli olur saygısızca. (Kitap 1, bölüm 42)

  İNSAN VE EVREN

  Bizim köyde bağları kırağı çaldı mı, rahip efendi tanrının insanlara 
kızdığını, aynı afetin yamyamların bağlarına da düştüğünü ileri sürer. 
İç savaşlarımız karşısında da herkes: Dünya bozuldu, kıyamet günü 
yaklaştı diye vahlanır. Oysaki dünyada daha ne kötü şeyler oldu. Hem 
sonra kimbilir biz bu haldeyken dünyanın kaç yeri gül gülistandır. 
Başına dolu yağan, dünyanın dört bucağını fırtına içinde sanır. 
Savoielı köylü demiş ki: Şu akılsız Fransa kralı biraz işini bilse pekala 
bizim beyin kahyası olabilir. Adamın hayal gücü efendisinin üstünde 
bir büyüklük tasarlayamıyor. 

  Hepimiz, farkında olmadan bu çeşit yanılgılara düşeriz ve bundan 
çok büyük zararlar görürüz. Ancak doğa anamızı bütün genişliği 
içinde seyredebilen, onun durmadan değişen sınırsız yüzünü 
görebilen, değil yalnız kendini, bütün memleketi o evren içinde ufacık 
bir nokta olarak düşünebilen insan her şeyin gerçek değerini 
kestirebilir. (Kitap 1, bölüm XXX)

  HER ŞEYİN GÖRECELİĞİ

  Yaşamı bir düşe benzetenlerin sandıklarından çok daha fazla hakları 
var galiba. Düşte ruhumuzun sürdüğü yaşam, gördüğü iş, kullandığı 
güç uyanık durumumuzdakinden hiç de aşağı kalmıyor. Kuşkusuz 
düşteki yaşam daha gevşek, daha bulanık, ama aradaki fark hiç de 
gecenin karanlığıyla gün ışığı arasındaki fark gibi değil; hayır, daha 
çok karanlıkla gölge arasındaki fark gibi: Ruh birinde uyur, ötekinde 
uyuklar. Her ikisinde de aslında karanlıklar içindeyiz, ama birinde 
daha az, ötekinde daha çok. Bir uyanıkken uykuda, bir uyurken 
uyanığız. 

  Uykuda gördüklerimiz pek o kadar aydınlık değildir, ama ayıkken de 
her şeyi pek o kadar pırıl pırıl, apaçık görmeyiz. Evet, derin uykular 
bazen düşleri siler süpürür, ama uyanıkken de hiçbir zaman iyice 
uyanık değiliz, o zaman da nice hayallerimiz, ki uyanık düşler ve 
düşlerden beterdir, kaybolur gider. Madem aklımız ve ruhumuz 
uykuda düşündüklerimize meydan veriyor, düşte gördüğümüz işleri 
uyanıkken gördüğümüz işler gibi kabul ediyor, ne diye düşüncemizin, 
hayatımızın bir çeşit düş olmasını, uyanık halimizin bir çeşit uyku 
olmasını yadırgıyoruz bu kadar?

  Gerçeği ilkin duyularımıza sorarsak, yalnız kendi duyularımıza 
başvurmakla iş bitmez. Duyu konusunda hayvanların da bizim kadar 
belki de daha fazla söz hakkı vardır. Kimi hayvanların kulağı, kiminin 
gözü, kiminin burnu, kiminin dili insanınkinden daha keskindir. 

  Demokritos tanrılarda ve hayvanlarda duyma gücünün insandan çok 
daha yetkin olduğunu söyler. Hayvanların duyularıyla bizimkilerin 
etkileri arasındaki ayrım da büyüktür: Bizim tükrüğümüz kendi 
yaralarımızı temizler ve kurutur, ama yılanı öldürür.

  Tantaque in his rebus distantia differentasque est 

  Ut quot alüs cibus est, alüs fuat acre revenum. 

  Saepe etenim serpens, hominis contacta saliva, 

  Disperit, ac sese mandendo conficit ipsa (Lucretius)

  Her şey öyle ayrı, öyle değişik ki 

  Kimine besin olan kimine zehir 

  İnsanın tükrüğü bir değdi mi yılana

  Ölür çok kez yılan, yer bitirir kendi kendini.

  Şimdi tükrüğün ne olduğunu bize göre mi söyleyeceğiz, 
yılana göre mi? Gerçek özünü ararsak bizim duyularımıza mı 
başvuracağız, yılanın duyularına mı? Plinius, Hindistan'da tavşana 
benzer bir çeşit balıktan bahseder bu balık bize zehirmiş, biz de ona. 
İnsan şöyle bir dokundu mu ölüverirmiş. Zehirli olan insan mı balık 
mı? Kime inanacağız? Balığın insan için dediğine mi? İnsanın balık 
için dediğine mi? Kimi hava insana dokunur, öküze zarar vermez, 
kimi hava da tersine. Hangi havaya kötü hava, muzır hava diyeceğiz? 
Sarılığa tutulanlar her şeyi bizden daha sarı, daha soluk görürler.

  Lurida preaterea fiunt quaecunque tuentur Arquati (Lucretius)

  Sarılık hastasına göre sarıdır her şey.

  Hekimlerin hyposphagma dedikleri hastalığa, kanın deri altına 
yayılması hastalığına tutulanlar da her şeyi kırmızı, kan rengi görürler. 
Gözümüzün gördüğü işi değiştiren bu hallerin hayvanlarda sürekli, 
temelli durumlar olmadığını nereden biliyoruz? Bazı hayvanların 
gözleri aslında bizim sarılık olanlarımızın gözleri gibi sarı, 
bazılarınınki de kıpkırmızıdır. Bu hayvanlar herhalde renkleri bizden 
başka türlü görüyorlar: Doğru olan acaba hangimizin gördüğüdür? 
Çünkü eşyanın özü yalnız insana göredir diye bir kanun yok. Katılık, 
beyazlık, derinlik, ekşilik bizim kadar hayvanların da işlerine ve 
bilgilerine karışık. Gözümüze şöyle bir bastırdık mı baktığımız her 
şeyi daha uzun, daha büyük görürüz.

  Bina lucernarum florentia lumina flammis

  Et dupfices hominus facies, et corpora bina.. (Lucretius)

  O zaman lambalardan iki ışık çıkar, 

  İnsan çift yüzlü, nesneler çift olur.

  Oysa birçok hayvanın gözleri kendiliğinden basıktır.

  Kulaklarımızı bir şey tıkamış ya da ses borusu sıkışmışsa sesleri her 
zamankinden başka türlü duyarız. Kulakları tüylü ya da kulak yerine 
ufacık bir delikleri olan hayvanlar bizim duyduklarımızı duymaz, sesi 
bir başka türlü alırlar. Şenliklerde, tiyatrolarda meşalelerin ışığı önüne 
renkli bir cam kondu mu bulunduğumuz yerdeki her şey bize yeşil, 
sarı ya da mor görünür. Gözleri değişik renkte olan hayvanların, 
nesneleri gözlerinin renginde görmeleri hiç de olmayacak bir şey 
değil.

  Demek bizim varlık düzenimiz nesneleri kendine uydurur, her şeyi 
kendine göre değiştirir, aslında dünyanın ne olduğunu bilemez oluruz; 
çünkü her şey bize duygularımızla bozulmuş, aslında ayrılmış olarak 
gelir. Pergel, gönye, cetvel bozuk oldu mu onlara dayanan bütün 
orantılar, onlara göre yapılan bütün yapılar da ister istemez kusurlu, 
sakat olur. Duyularımız kesin olmadığı için, onların ortaya koyduğu 
hiçbir şey de kesin değildir. 

  Peki ama, bu ayrılıklar karşısında doğruluk hükmünü kim verecek? 
Din kavgalarımızda hüküm verecek adamın hiçbir mezhepten 
olmamasını, hiçbir tarafa bağlılığı, eğilimi bulunmamasını isteriz, 
öyle adam da Hıristiyanlar arasında bulunamaz. Burada da aynı şey, 
çünkü hüküm verecek olan ihtiyarsa, gençlerin nasıl düşündüğü 
üstüne hüküm veremez, çünkü bu konuda bir taraftadır; gençse yine 
öyle, sağsa, hastaysa, uyanıksa, uykudaysa yine öyle. Demek öyle biri 
gerekli ki bütün bu hallerin dışında olsun, insanların sordukları 
şeylerin hiçbiri kendisiyle ilgili olmasın. Yani olmayan bir yargıcın 
olması gerekli.

  Dünyada gördüklerimizin doğruluğunu, yanlışlığını anlamak için 
doğruyu gösteren bir araç olması gerek; bu aracın doğruluğunu 
anlamak için bir deneme gerek; denemenin doğruluğunu anlamak için 
de bir araç: Gel de çık bu işin içinden!.. Madem duyularımız, kendileri 
kesin, olmadıkları için, sorunumuzu kesin olarak çözemezler, öyleyse 
akla başvurmalı diyeceksiniz; ama hiçbir akıl da başka bir akıl 
olmadan ortaya çıkamaz: Döndük mü yine gerisin geri? (Kitap 2, 
bölüm 12)

  NASIL KONUŞMALI

  Sözümün akışını bozup güzel tümceler aramaktansa güzel tümceleri 
bozup sözümün akışına uydurmayı daha doğru bulurum. Bir sözün 
ardından koşmamalıyız, söz bizim ardımızdan koşmalı, işimize 
yaramalı, Söylediğimiz şeyler sözlerimizi almalı ve dinleyenin 
kafasını öyle doldurmalı ki artık sözcüklerini hatırlayamasın. 
İster kağıt üstünde olsun, ister ağızdan, benim sevdiğim konuşma, 
düpedüz, içten gelen, lezzetli, şiirli, sıkı ve kısa kesen bir konuşmadır. 
Güç olsun, zararı yok; ama sıkıcı olmasın; süsten, özentiden kaçsın
düzensiz, gelişigüzel ve korkmadan yürüsün. Dinleyen, her yediği 
lokmayı tadarak yesin. Konuşma, Sueton'un, Julius Caesar'ın 
konuşması için dediği gibi, askerce olsun; ama ukalaca, avukatça, 
vaizce olmasın.

  Söylev sanatı, insanı söyleyeceğinden uzaklaştırıp kendi yoluna 
çeker. Gösteriş için herkesten başka türlü giyinmek, gülünç kılıklara 
girmek nasıl pısırıklık, korkaklıksa, konuşmada bilinmedik sözcükler, 
duyulmadık tümceler aramak da bir medreseli çocuk çabasıdır. Ah, 
keşke Paris'in sebze çarşısında kullanılan sözcüklerle konuşabilsem! 
(Kitap 1, bölüm 26)

  İYİLERİN EN İYİSİ

  Filozoflar arasındaki çatışmaların hiçbiri, insanlığa en yüce iyinin, 
hayr-ı ûla'nın ne olduğu sorunu üstündeki kadar sert ve çetin 
olmamıştır. Varro'nun hesabına göre bu kavgadan 288 mezhep 
türemiştir.

  Qui autem de summo bono dissendit, de tota philosophia 
ratione dissendit. (Cicero)

  En üstün iyi üstünde anlaşamıyorsanız, bütün felsefede 
anlaşamıyorsunuz demektir.

  Kimine göre bizim için en iyi olan erdem, kimine göre keyif, kimine 
göre doğaya uymadır; kimi bilimde görür onu, kimi acı duymakta, 
kimi görünüşe aldırmamakta (ki bu kanıya Pythagoras'ınki de bağlanır 
gibidir).

  Nil admirari prope res est una, Numacı, Solaque quae possit favere et 
servare beatum.	(Horatius)
 
  Hiçbir şeye şaşmamak: İşte budur, Numacius, Seni mutlu kılıp mutlu 
tutacak olan.

  Aristoteles hiçbir şeye hayran olmamayı kendini beğenme sayar. 
Arkhesilas da der ki, bütün iyilikler diretmekten, dediğinden 
dönmeyip dosdoğru gitmekten bütün kötülükler de kadere boyun eğip 
her şeyi oluruna bırakmaktan gelir. (Kitap 2, bölüm 12)

  Hayatımız, der Pythagoras, Olimpiyat oyunlarında biriken büyük 
kalabalığa benzer. Kimileri oyunlarda ün kazanmak için bedenlerini 
işletirler; kimileri para kazanmak için satılık mallar getirirler; kimileri 
de, en kötüleri değildir onlar, başka çıkar düşünmeden her şeyin niçin
nasıl yapıldığına bakar, kendi yaşamlarını anlamak ve düzenlemek 
için, başkalarının yaşamlarını seyrederler. (Kitap 1, bölüm 26)
 
  DOĞRULUK KAYGISI

  Düşünce çatışmaları beni ne kırar, ne yıldırır, sadece dürtükler, 
kafamı çalıştırır. Eleştirilmekten kaçarız: Oysa ki bunu 
kendiliğimizden istememiz, gelin, bizi eleştirin dememiz gerekir: Hele 
eleştirme bir ders gibi değil de bir karşılıklı konuşma gibi olursa. Biri 
çıkıp bizim düşüncemizin tersini söyledi mi, onun doğru söyleyip 
söylemediğine değil, doğru yanlış, kendi düşüncemizi savunmaya 
bakarız. Bizi düzeltmek isteyene kollarımızı açacak yerde, 
yumruklarımızı sıkıyoruz. Ama ben dostlarımın bana sert 
davranmasını istiyorum. Sen bir budalasın, saçmalıyorsun, desinler 
bana. Ben, dostlar arasında açık, yiğitçe konuşulmasını isterim; 
dostların düşünceleri neyse sözleri de o olmalı. 

  Kulaklarımızı öyle sert öyle kaba birer kulak yapmalıyız ki, salon 
konuşmalarının yumuşak seslerini duymaz olsunlar. 

  Ben, biraraya gelen insanların, sertçe, erkekçe konuşmalarını 
isterim. Dostlar arasındaki bağlar sert, yırtıcı olmalı: Nasıl ki aşk da 
ısırmalar, kanatmalar ister! Dostluk kavgacı olmadı mı, sağlam ve 
cömert de değildir. Nazlı, yapmacık bir hava, birini kırma korkusu 
dostluğa rahat nefes aldırmaz:
 
  Neque enim disputari sine reprehensione potest.	(Cicero)

  Çatışmadan tartışılamaz.

  Bana çatıldığı zaman öfkem değil dikkatim uyanır: Bana çatandan 
bir şeyler öğrenmeye can atarım. Doğruyu bulmak her iki tarafın 
kaygısı olmalı. İnsan öfkelendi mi düşünemez olur aklından önce 
sinirleri işler. Tartışmalarda bahis tutuşmak hiç de faydasız değildir. 
Doğrudan ayrıldık mı, elle tutulur bir şeyler kaybetmeliyiz. Yıl 
sonunda uşağım demeli ki bana: Bilgisizlik ve inatçılık yüzünden bu 
yıl bin lira kaybettiniz. Doğruyu hangi elde görsem sevinçle karşılar; 
uzaktan kokusunu alır almaz silahlarımı atar, teslim olurum. Fazla 
yukardan ve insafsız olmadıkça yazılarıma çatılmasını hoş görmüş, 
çoğu kez karşımdakini kırmamak için yazdıklarıma istenen biçimi 
verdiğim olmuştur. 

  Zararıma da olsa eleştirmeciye uysal davranmalıyım ki beni her 
zaman serbetçe uyarsın, kendimi düzeltmeme yardım etsin. Doğrusu 
çağdaşlarımı böyle bir işten yana çekmek kolay değil. Düzeltilmek 
herkesin ağrına gittiği için kimse kimseyi düzeltmeyi göze alamıyor. 
Düşüncesini saklayarak konuşuyor çokları. (Kitap 2, bölüm 8)
 
  YAŞAMAK SANATI

  Dünyada insanlığını bilmekten, insanca yaşamaktan daha güzel, daha 
doğru bir iş yoktur. Bilimlerin en çetini de bu hayatı iyi yaşamasını 
bilmektir. Hastalıklarımızın en belalısı, bedenimizi sevmemek, küçük 
görmektir. Ruhunu bedeninden ayırmak isteyen, gücü yeterse, bu işi 
beden hasta iken yapsın ruhunu hastalıktan korumuş olur. Ama, bunun 
dışında ruh bedenle işbirliği etmeli; onun zevklerine katılmalı, onunla 
karı koca olmalı ve, -bilgeliğe ermişse- beden hazlarına, 
acılaşmalarına meydan vermeden dizgin vurmalı.

  Kendinden dışarı çıkmak, insanlıktan kaçmak çılgınlıktır; buna çaba 
harcayanlar melek olacaklarına büsbütün hayvanlaşır, yükselecek 
yerde alçalırlar. İnsan bilimlerinin en aşağılığı da bence en yukarlarda 
dolaşanıdır. 

  İskender'in en küçük, en bayağı yanı tanrılaşmak, göklere 
çıkmak hevesine kapılmasıdır.

  Söz aramızda, göklerde dolaşanların düşünceleri ile yeraltında 
yaşayanların adetleri arasında her zaman garip bir benzerlik 
görmüşümdür.

  İnsan beden hazlarını gereğince tatmayı biliyorsa tanrılara yaraşır bir 
olgunluğa varmış demektir. Kendi koşullarımızda başkalarını 
aramamız onlardan yararlanmayı bilmediğimiz içindir; kendimizden 
kaçmamız kendimizde olup biteni bilmediğimizdendir... İstediğimiz
kadar yüksek sırıklar üstüne çıkalım, yine kendi bacaklarımızla 
yürüyeceğiz; dünyanın en yüksek tahtına da çıksak, yine kendi 
kıçımızla oturacağız. (Kitap 3, bölüm 13)

  Düşüncelerimizin en iyi aynası yaşamlarımızın akışıdır. (Kitap 1, 
bölüm 26)

  ROMALI VE OSMANLI BÜYÜKLÜĞÜ

  Marcus Antonius demiş ki: Romalıların büyüklüğü almaktan çok 
vermekte kendini gösterir. Antiokus bütün Mısır'ı almış, Kıbrıs'ı daha 
birçok yerleri de almak üzere imiş. Zaferlerden zafere koştuğu sırada, 
Popilius, Senatonun elçisi olarak kendisine gelmiş. Getirdiği 
mektupları okumadan önce elini sıkamayacağını söylemiş. Kral, 
mektupları okumuş, düşüneyim, demiş. Popilius bir değnekle kralın 
çevresine bir çember çizmiş: Senatoya götüreceğim cevabı vermeden 
bu çemberden dışarı çıkma yok, demiş. Antiokus bu sert buyruk 
karşısında afallamış, biraz düşündükten sonra: Senatonun dediğini 
yapacağım, demiş. Bunun üzerine Popilius kendisini Roma milletinin 
dostu diye selamlamış. Böylece, kağıt üzerine çizilmiş birkaç harf 
Antiokus'a koca bir krallığı da kazanmak üzere olduğu zaferleri bir 
anda bıraktırıvermiş. 

  Hemen elçileri Senato'ya yollayıp aldığı buyruğa ölümsüz 
tanrıların sözüymüş gibi uyacağını bildirmiş.

  Augustus savaşarak aldığı bütün toprakları sahiplerine geri vermiş, 
ya da yabancılara bağışlamış.

  Tacitus, İngiltere kralı Koidimus'dan söz ederken Roma'nın bu yüce 
kudreti üstünde durur: Romalılar der, eskiden beri, yendikleri kralları 
tahtlarında bırakıp buyrukları altına alırlar, böylece kendilerine 
kralları hizmet ettirmiş olurlar.

  Türklerin padişahı Süleyman da Macar krallığına ettiği cömentliği 
herhalde aynı düşünceyle etmiştir. 

  Kendisi öyle demezmiş de: Bunca ülke, bunca kudret bana çok 
geliyor, bezdim artık, dermiş. (Kitap 2, bölüm 24)

  En iyisi gençlerde öğrenme hevesini ve sevgisini uyandırmaktır, 
yoksa kitap yüklü birer eşek yaparız onları. Kırbaç zoruyla bilim dolu 
bir çanta taşıtıyorlar onlara; oysa bilimi evimizde saklamak yetmez, 
evlenmek gerek onunla. (Kitap 1, bölüm 26)

  Yorumlar kaynıyor her yanda karınca gibi, gerçek yazarsa binde bir 
çıkıyor. (Kitap 3, bölüm 13)
 
  BİLGİ VE İNANÇ

  Aldatmaya ve aldanmaya en elverişli şeyler bilmediğimiz şeylerdir. 
Bir defa, görülmedik şeylere insan nedense kolay inanır; sonra da, 
üzerlerinde konuşmaya, düşünmeye alışık olmadığımız için, bunlara 
kolay kolay karşı da koyamayız. Bu yüzden insan en az bildiği şeye en 
çok inanır. Bize masal okuyanlar çok rahat konuşurlar alşimistler, 
kahinler, hukukçular, falcılar, doktorlar gibi; korkmasam bunlara daha 
başkalarını da katardım. 

  Mesela Allahın istediklerine sözcülük eden birtakım adamlar vardır; 
her olayın nedenlerini bilir görünürler; Tanrının yaptıklarında yüce 
iradesinin hangi sırları gizlediğini görürler. Olup biten şeylerin 
birbirini tutmaması, bir o yana bir bu yana kaçması, bir doğudan bir 
batıdan gelmesi bu adamları yıldırmaz. Yine hep bildiklerini okurlar, 
aynı kalemle akı da karayı da yazar dururlar. (Kitap 1, bölüm 32)
 
  ESER VE ÇOCUK

  Çocuklarımızı bizden oldukları için severiz. Etlerine etimiz, 
kemiklerine kemiğimiz deriz; ama bizim dünyaya getirdiğimiz daha 
başka şeyler var ki hiç de çocuklarımızdan aşağı kalmaz. Ruhumuzun, 
kafamızın bilgimizin doğurduğu çocuklar bedenimizden daha yüksek 
bir yanımızın meyvalarıdır ve daha çok bizdendirler. Biz bu 
çocukların hem anaları hem babalarıyız. Bunlar, iyi şeylerse bize daha 
fazla değer, daha fazla şeref getirirler; çünkü öteki çocuklarımızın 
değerleri bizden çok kendilerinindir; bizim onlardaki payımız pek 
sudandır berikilerinse bütün güzellikleri, bütün incelikleri, bütün 
olgunlukları bizimdir. Böyle oldukları için de bize daha yakın, daha 
bağlıdırlar.

  Augustus'tan ya çocuklarını, yada bizleri bu kadar beslemiş yazılarını 
gömmesi istenseydi, çocuklarını gömerdi; gömmese günah işlemiş 
olurdu. Vallahi bilmem ama, ben Musalardan olacak güzel bir 
çocuğumu karımdan olacak bir çocuktan daha çok severdim 
sanıyorum. (Kitap 2, bölüm 7)

  HÜZÜN DÜŞKÜNLÜĞÜ

  Hüzün düşkünlerinden değilim; bu halden hoşlanmam; ona değer de 
vermem; ama çokları hüznü büyük bir değer sayarlar; onu olgun, 
erdemli, kafalı insanların bir özelliği sayarlar. İtalyanlar bu duruma 
«kötülük» demekle daha uygun bir ad vermişler; çünkü hüzün her 
zaman zararlı, anlamsız, küçük, pısırık bir duygudur; Stoacılar bu 
duyguyu kendilerine yasak etmişlerdi. (Kitap 1, bölüm 3)

  Her onurlu insan, vicdanını yitirmektense, onurunu yitirmeyi yeğ 
görür. (Kitap 2, bölüm 16)

  ŞİİR ÜSTÜNE

  Ne gariptir, şairlerimiz şiir yargılamasını, yorumlamasını 
bilenlerimizden çok daha fazla. Şiiri yapmak şiirden anlamaktan daha 
kolay. Şiirin orta hallicesi beylik ölçülerle, sanat bilgisiyle 
yargılanabilir; ama şiirin iyisi, olağanı aşan, tanrısal olanı kuralların 
ve aklın üstündedir. Onun güzelliğini sağlam ve olgun bir görüşle 
farkeden, bir şimşeğin parıltısı kadar görebilir ancak onu. O güzellik 
aklımızı işletmez, başımızdan alır, allak bullak eder. Ona varmasını 
bileni saran coşkunluk, şiiri okuyup dinlettiği bir başkasını da etkiler: 
Nasıl ki mıknatıs bir iğneyi kendine çekmekle kalmaz, onu da 
mıknatıslayıp başka iğneleri çekmek gücünü verir ona. Tiyatrolarda 
daha açıkca görülür ki şairi öfkeye, yasa, kine kaptıran, dilediği yerde 
kendinden geçiren o kutsal esin gücü şairin aracılığıyla oyuncuya, 
oyuncudan da bütün bir halka geçer, birbirine asılan mıknatıslı iğneler 
dizisi gibi.    (Kitap 1, bölüm 37)

  EĞİTİM VE HALK

  Oğullarım olsaydı, benim gibi büyümelerini isterdim. 
Babamdan Allah razı olsun, beni daha beşikte iken bir köylünün evine 
yollamış, orada süt emmişim; uzun süre en yoksul, en gelişigüzel bir 
hayat içinde kalmışım. Çocuklarınızı kendiniz yedirmeyin; hele bu işi 
sakın karınıza bırakmayın. Bırakın, çocuklarınız halkın ve doğanın 
yasaları içinde büyüsün; aç kalmasını, güçlüğe göğüs germesini 
öğrensinler hayatın çetinliği onlar için gittikçe çoğalmasın, azalsın. 
Babamın beni böyle büyütmekte bir başka maksadı daha vardı; beni 
halka bağlamak, bizden yardım bekleyen insanların haline 
ortak etmek istiyordu; gözlerimin, bana sırtını çevirenlerden 
değil, kollarını açanlardan yana bakmasını daha doğru buluyordu. Bu 
düşünce ile beni düşkün insanlara bağlamak, borçlu bırakmak istedi. 
İstediği oldu: Zayıf, zavallı insanlara kolayca bağlanabiliyorum. Bunu 
hem şerefli bir iş sayıyorum, hem de içimden öyle geliyor. Ülkemde 
kargaşalıklara neden olan bir partiye kızıyorum; hele bu parti başa 
geçip, her şeyi elde edince öfkem büsbütün artıyor çoğu kez bir 
partiye ezilmiş, gadir görmüş olduğu için bağlanmışımdır. (Kitap 3, 
bölüm 12) 

  GERÇEKÜSTÜ KANDIRMACALARI

  İki gün önce, evimizden iki fersah ötede bir köyden geçerken, foyası 
yeni meydana çıkmış bir mucizenin sıcaklığı içinde buldum orasını. 
Meğer birkaç aydır o çevreyi oyalamış bu mucize, komşu illeri de 
etkilemeye başlamış ve her türlü meraklıların o köye akın etmesine 
neden olmuş. Köyün bir delikanlısı bir gece evinde hortlak sesiyle 
konuşmaya kalkmış; uzun sürmeyecek bir şaka yapmakmış bütün 
maksadı. Oynadığı oyunun umduğundan çok daha başarılı olduğunu 
görünce, işi biraz daha büyütmek için, köyün yarım akıllı, sersem bir 
kızını da almış yanına. Aynı yaşta bir başkasını daha bulup üç kişi 
olmuşlar, evde başardıkları oyunu bütün köyde başarmak için kilisede 
mihrap arkasına saklanıp yalnız geceleri ruhların ağzından konuşmuş 
ve ışık getirilmesini yasaklamışlar. Söyledikleri dünyanın imandan 
uzaklaştığı ve kıyamet gününün yaklaştığı gibi şeylermiş. 

  Din sahtekarları hep bu konuları işler, bu perde arkasında kolayca 
saklanırlar. Bu konuşmalardan sonra üç genç, oyunu ufak çocukların 
bile yutmayacağı görüntülere, aldatmacalara kadar vardırıp yakayı ele 
vermişler. Talihleri yardım etse bu şaka kimbilir daha ne kadar ileri 
gidebilirdi! Şu anda o zavallı gençler hapisteler ve herkesin 
budalalığının cezasını onlar çekecekler belki bir yargıç da kendi 
budalalığının öcünü onlardan alacak. Foyası meydana çıkan bu 
oyunda gerçek apaçık görülüyor; ama bilgimizi aşan bu benzer birçok 
şeylerde kafamızı, inanmakta olsun, inanmamakta olsun 
dizginlemeliyiz bence. (Kitap 2, bölüm 11)

  Bana doğru gelen hiçbir şey yoktur ki yanlış gibi de gelmesin. (Kitap 
2, bölüm 12) 

  YARARLI VE GÜZEL ÜSTÜNE

  Eskiden, Epaminondas'ı üstün insanların en başına koymuştum; bu 
düşüncemi bugün de değiştirmiş değilim. Kendi kendisine yüklediği 
ödevlere ne kadar saygılıydı bu insan. Yendiği insanlardan hiçbirini 
öldürmedi. Yurdunu özgürlük dediğimiz o paha biçilmez nimete 
kavuşturmak için zorbaları ve suç ortaklarını biçimsel adalete 
uymadan, vicdan rahatlığıyla öldüren bu adam, düşmanları arasında ve 
savaşta bir dostunu, bir konuğunu ya da kendisini konuklayanı öldüren 
yurttaşlarını, ne kadar iyi bilinseler, kötü sayıyordu. İşte, zengin ruh 
yaratılışı buna derim ben. En sert, en kaba insan eylemleriyle, 
filozofların bulabileceği en ince iyiliği ve insanlığı uzlaştırabiliyordu. 
O azgın yürek, o acıya, ölüme, yoksulluğa öylesine dayanan o demir 
yürek nasıl oluyor da, bilinçli ya da bilinçsiz olarak, en tatlı, en 
babacan duygularla yumuşayabiliyordu? Kendisinden başka herkesi 
yenmiş bir ulusu, kılıç ve kan dehşetiyle allak bullak eden insan, 
böylesine bir kargaşalık içinde, düşmanları arasında bir dosta, evinde 
kaldığı bir insana raslayınca kuzuya dönüyordu. Savaşı, en azgın 
anında, kıran kırana, kan gövdeyi götürürken iyi duygularla 
dizginlemesini bilen kişi, savaşa komutanlık yapmasını gerçekten en 
iyi bilen kişidir. Böylesi azgınlıklar içinde en ufak bir adalet örneği 
gösterebilmek bir mucizedir. Yalnız Epaminondas'ın sertliği, en 
yumuşak, en temiz, en tatlı insanlık duygularıyla kaynaşmasını 
başarabilmiştir. Kimi komutanlara göre, silahlı insanlar karşısında 
yasalar sökmezken, kimine göre, adalet zamanı başka, savaş zamanı 
başka iken (Caesar) kimine göre silahların sesi yasaların sesini 
duymaya engel olurken (Marius), bizim Epaminondas savaşta en ince 
kibarlıktan, insanlıktan ayrılmasını biliyordu. Belki savaş azgınlığı ve 
hoyratlığını, Musa'ların, sanat ve bilim perilerinin tatlılığı ve güler 
yüzleriyle yumuşatmasını düşmanlarından öğrenmişti.

  Epaminondas kadar büyük bir eğiticiden sonra diyebiliriz ki, 
düşmanlarımıza bile yapılması doğru olmayan şeyler vardır ve ortak 
yarar özel yarardan her şeyi istememelidir.

  Manente memorla etlam in dissidio puslicorum faederim privati 
furiş. (TitusLivius) 

  Kamusal bozuşmalar ortasında kişisel haklar unutulmadığından.

  Et nulla potentia vires

  Prraestandi, ne quid pecet amicus, habet; (Ovidius)

  Hiçbir devlet gücü hak veremez 

  Dostluk bağlarının koparılmasına.

  Ne kralına hizmet için, ne kamu yararı, ne de yasalar uğruna her şeyi 
hoşgörebilir iyi bir insan:

  Non enim patria praestat omnibus officiis ..... et ipsi 
condusit pios hasere cives im parentes. (Cicero)

  Çünkü yurt bütün ödevlerin üstünde değildir ve yurttaşların 
yakınlarını sevmesi yurdun yararınadır.

  İç savaşlarla geçen zamanlarımıza uygun bir ders veriyor bu sözler. 
Kuşandığımız zırhların yüreklerimizi katılaştırması hiç de gerekli 
değil; sırtımızın katılaşması yeter. Kalemlerimizi mürekkebe 
batırmakla yetinelim, kana batırmayalım. Dostluğu, kişisel bağları, 
verdiğimiz sözü, yakınlarımızı kamu yararına devlet uğruna hiçe
saymak büyük bir yiğitlik ve eşine az raslanır yaman bir erdemse eğer, 
kendimizi özürlü göstermek için diyebiliriz ki bu kadar büyüklüğü 
Epaminondas'ın büyük yüreği bile kaldıramamıştı.

  Şöylesine azıtılmış bir ruhun kudurmuşca kışkırtmalarından da nefret 
ediyorum doğrusu:

  Dum tela micant, non vos pietatis imago Ulla, nec adversa conspecti 
fronte parentes Commoveant; vuftus gladıo turbate verendos. (Lucianus)

  Kılıç kından çıkınca bütün duygular susmalı! Karşı cephede 
babalarınrzı da görseniz Paralayın suratlarını yalın kılıcınızla.
Sütü bozuklara, kana susamışlara, hainlere, haklı görünerek cinayet 
işlemek fırsatını vermeyelim. 

  Öylesine azgın, amansız bir adaleti bırakalım; daha insanca 
davranışlardan örnek alalım. Zaman ve olaylar neler öğretmiyor 
insanlara! Cynna'ya karşı girişilen iç savaşta, Pompeius'un bir askeri, 
karşı tarafta savaşan kardeşini farkına varmadan öldürünce, utanç ve 
kederinden hemen kendini de öldürüyor. Birkaç yıl sonra aynı halkın 
bir başka iç savaşında askerin biri de kardeşini bile bile öldürdüğü için 
komutanlarından ödül istiyor!

  Bir eylemi yararlı olduğu için dürüst ve güzel saymak yanlıştır; 
herkesi o eyleme zorlamak, yararlı diye herkes için onurlu olacağı 
sonucuna varmak doğru değildir:

  Omnia non parüer rerum sunt omnibus apta.

  Her şey tıpa tıp uygun değildir herkese.

  İnsan toplumunun en zorunlu, en yararlı eylemini, evlenmeyi alalım. 
Azizlere göre güzel ve dürüst olan evlenmemektir; en şerefli 
saydıkları görevlerinde evlenmeye yer vermezler: Oysa biz haralarda, 
yalnız az değerli hayvanların çiftleşmesine engel oluruz. (Kitap 3, 
bölüm 1) 

  SEVENLER VE SEVİLENLER

  Doğanın gerçekten bir yasası varsa, daha doğrusu hayvanlarla bizim 
her yerde ve her zaman ortak bir içgüdümüz olabilirse (ki tartışma 
konusudur) ben kendi hesabıma diyebilirim ki, her canlının kendini 
koruma ve zararlardan kaçma çabasından sonra dölleyenin dölüne 
beslediği sevgi bu alanda ikinci yeri tutar. Ve doğa, kurduğu 
makinenin yedek parçalarını çoğaltıp sürdürmeye, hep daha ilerisini 
sağlamaya bakıp bizden öyle istediği için, sevginin geriye doğru, 
çocuklardan babalara karşı pek o kadar büyük olmamasına şaşmalı.
Buna Aristoteles'in düşüncesini de eklersek, birisine iyilik eden onu, 
onun kendisini seveceğinden daha çok sever; borçlunun borçlu olduğu 
kimseyi daha az sevmesi gibi. Her işçi de işini daha çok sever. Kaldı 
ki biz var olmaya düşkünüz, var olmaksa devinmek, iş görmektir. 
Onun için herkes işinde var oluyor gibidir. İyilik eden güzel, dürüst 
bir iş görür; iyilik edilense bir yarar görmüş olur sadece. Ama 
yararlılık doğruluktan daha az sevgi değer bir şeydir. Doğruluk 
temelli, süreklidir; insanın ondan göreceği karşılık değişmez. 

  Yararlılık yiter, elden kaçar kolayca; anımsaması da ne uzun sürer, 
ne de hoş gelir insana. En zora yapılan şeyi en çok severiz. Vermekse 
almaktan daha zordur. (Kitap 2, bölüm 8)

  ÖLÜMÜN TADINA VARMAK

  Cicero'nun mektuplaştığı Pomponius Atticus hastalığında, damadı 
Agrippa'yı ve iki üç dostunu çağırmış, demiş ki onlara: İyileşmeye 
çalışmaktan hiçbir kazancım olmadığı kanısına vardım. Hayatımı 
uzatmak için her yaptığım şey acılarımı da uzatıp artırıyor. Onun için 
hayatıma da hastalığıma da son vermeye kararlıyım. Bu kararımı 
hoşgörmenizi ve herhangi bir durumda beni vazgeçirmeye 
çalışmamanızı dilerim. Kendini açlıkla öldürme yolunu seçen 
Pomponius nasılsa birden iyileşivermiş: Ölmek için bulduğu yol 
sağlık getirmiş ona. Hekimler ve dostları bu mutlu olayı kutlayıp onun 
rahatlamasına sevinirlerken aldanıyorlarmış meğer; çünkü iyileşen 
hastayı kararından vazgeçirememişler ne yaptıysalar. Diyormuş ki 
Pomponius: O türlü, bu türlü nasıl olsa bir gün bu adımı atmak 
zorunda kalacağım; bu kadar ileriye gitmişken ne diye bırakıp bir daha 
yeni baştan zora sokayım kendimi. Adam ölüme öyle alıştırmış ki 
kendini, korkmak şöyle dursun can atar olmuş ona. Giriştiği savaşın 
doğruluğuna inandığı için onu bir an önce bitirme çabasına düşmüş. 
Ölümü böylesine tadarak, içine sindirerek beklemek, ölümden 
korkmaktan çok ötede bir şey.

  Filozof Cleanthes'in serüveni de pek benzer buna: Diş etleri şişmiş, 
çürümüş ve hekimler çok sıkı bir perhiz vermişler ona. İki gün ağzına 
bir şey koymayınca öyle iyileşmiş ki hekimler artık eskisi gibi yiyip 
içebileceğini söylemişler. Ama o, perhizin verdiği baygınlığa benzer 
durumun tadına vararak geri dönmemeye karar vermiş ve bir hayli 
yaklaştığı yere adımını atmış.

  Romalı delikanlı Tullius Marcellinus çektiği bir hastalığın acılarına 
katlanamaz olmuş. Hekimleri hemen değilse de mutlaka iyileşeceğini 
söylemişler ama delikanlı hayatına son vermek istemiş ve dostlarını 
çağırıp ne düşündüklerini sormuş. Kimi, diyor Seneca, kendi 
korkaklıklarına uygun öğütler vermiş; kimi, dalkavukça, delikanlının 
hoşuna gideceğini sandıklarını söylemiş; ama bir Stoalı şöyle demiş 
ona: Uğraşma Marcellinus, önemli şeyler üstüne kafa yorarmış gibi. 
Büyük bir şey değildir yaşamak: Uşaklar da, hayvanlar da yaşıyor ama 
dürüstçe, akıllıca ve sağlam yürekle ölmek büyük bir şeydir. Düşün 
nedir kaç zamandır yaptığın, hep aynı şey: Yemek, içmek, uyumak; 
içmek, uyumak ve yemek. Hep bu çember içinde dönüp durmaktayız 
gerçekten. Yalnız başa gelen dertler, dayanılmaz acılar değil, 
yaşamaya doymak da ölümü istetir insana. Marcellinus kendisine öğüt 
verecek olanı değil, yardım edecek olanı arıyordu. Hizmetçiler bu işe 
karışmaktan korkuyorlardı. Ama o filozof anlattı ki onlara, yalnız 
efendilerinin kendi isteğiyle ölüp ölmediği bilinmediği zaman 
hizmetçilerden kuşkulanır herkes; onun dışında, efendisinin ölmesine 
engel olmak onu öldürmek kadar kötüdür çünkü:

  Invitum qui servat idem facit occidenti (Horatius)

  Ölmek isteyeni kurtarmak öldürmekle birdir.

  Sonra Marcellinus'a şunu da anlatır ki, nasıl yemek bitince 
soframızdan arta kalanı seyircilere dağıtırsak, hayat bitince de 
işlerimizi yönetenlere bir şeyler dağıtmak yerinde olur. Marcellinus 
açık ve cömert yürekli bir insanmış: Hizmetçilerine paralar dağıtmış 
ve avutucu sözler etmiş hepsine. Sonra da bıçaklara, kanlara 
başvurmamış. Bu dünyadan kaçmak değil, kalkıp gitmek istemiş 
sadece; ölüme sırt çevirmemiş göğüs germiş. 

  Sen mi güçlüsün ben mi, diyerek yemeyi içmeyi kesmiş; üç gün 
sonra üstüne ılık sular döktürerek yavaş yavaş kendinden geçmiş, 
geçerken de bir çeşit keyif duyduğunu söylemiş. Gerçekten de 
bitkinlikten yürekleri durur gibi olanlar hiçbir acı çekmediklerini, 
tersine, bir uykuya dalma, rahatlama duygusu içinde olduklarını 
söylerler. (Kitap 2, bölüm 13)

  YAŞAMA BAĞLILIK

  Bütün insanlar cılız varlıklarına öylesine bağlıdırlar ki, sağ kalmak 
için razı olmayacakları hiçbir kötü durum yoktur. Bakın Maecenas ne 
diyor:

  Debilem facito manu,

  Debilem pede, coxa,

  Lubriscos quate dentes:

  Vita dum superest bene est.

  Tek kollu da kalsam,

  Kötürüm, damlalı da olsam

  Sökülse de bütün dişlerim:

  Ne mutlu bana yaşıyorsam.

  Timurlenk cüzamlılara karşı uyguladığı görülmedik zalimliğini 
insanseverlik diye yutturuyordu. Her rasladığı cüzamlıyı öldürtürken, 
onları böylesine acılı bir yaşamdan kurtarmış olacağını söylüyordu. 
Oysa onlar ölmektense üç kat daha cüzamlı olmaya razıydılar.

  Filozof Antisthenes, ağır hasta yatarken bağırıyormuş; kim 
kurtaracak beni bu acılardan, diye. Onu görmeye gelmiş olan 
Diogenes: İşte bu seni hemen kurtarır, istersen, diyerek bir hançer 
uzatınca ona: Yaşamaktan değil, acılarımdan kim kurtaracak? demiş 
Antisthenes. (Kitap 2, bölüm 37)

  HERKESİN DEĞERİ KENDİNE GÖRE

  Kendim nasılsam başkasını ona göre değerlendirmek hatasına 
düşmem çokları gibi. Buna aykırı düşen şeylere kolayca inanırım. 
Kendimi bağlı hissettiğim bir biçime başkalarını zorlamam herkes 
gibi. Bambaşka bir türlü yaşama biçimi olabileceğine inanır, akıl 
erdirebilirim. 

  Çoklarının tersine de, aramızdaki ayrılığı benzerlikten daha kolay 
kabul ederim. Başkasının benim hallerimden ve ilkelerimden dilediği 
kadar uzak kalmasını hoşgörürüm. Herkesi düpedüz ve bağımsız 
olarak kendi kişiliğiyle görür, kendi örneği içinde değerlendiririm. 
Kendim perhiz yanlısı olmadığım halde kimi rahiplerin perhizciliğini 
içtenlikle beğenmekten, davranışlarını uygun bulmaktan geri kalmam: 
Hayal gücümle kendimi onların yerine koyabilirim pekala. Hatta 
benden ne kadar ayrı iseler o ölçüde daha da çok sever ve sayarım 
onları. Birbirimizin kendi içinde değerlendirilmesini, kimsenin herkes 
gibi olmaya zorlanmamasını candan dilerim.

  Kendi güçsüzlüğüm başkalarının gücü kudreti üstüne beslemem 
gereken düşünceleri hiç değiştirmez.

  Sunt qui laudent, nisi quod se imitari posse confidunt. (Horatius)

  Kimileri yalnız taklit edebilir sandıklarını överler.

  Yerin çamurunda sürünürken de, ta göklerde, kahraman ruhların 
yüceliğini görmekten geri kalmam. Yaptıklarımın değilse bile 
düşüncemin düzgün olması, hiç olmazsa bu önemli yanımın 
bozulmadan işlemesi bana çoktur bile. Bacaklarım tutmazken 
irademin sağlam kalması az şey değildir. Yaşadığımız çağ, bizim 
iklimde hiç değilse, öylesine bozulmuş ki erdemin yaşanması şöyle 
dursun tasarlanması bile bir hayli zor. Yalnız okul sözlüğünde kalmışa 
benziyor erdem:

  Virtutem verba putan, Ut lucum ligna (Horatius)

  Erdem sadece bir söz onlar için Ve kutsal orman sadece odun.

  Quam verreri deberet, etiamsi percipere non posent. (Tusculanes)

  Erdem ki saymaları gerekir, anlamasalar bile. (Kitap 1, bölüm 37)

  ZORLUĞUN DEĞERİ

  Filozofların en akıllıları derler ki: akla uygun hiçbir şey yoktur ki 
tam tersi de akla uygun olmasın. Yakınlarda gevelediğim bu güzel 
sözü eskilerden biri (Seneca) yaşamayı küçümseme yolunda 
kullanmış: Ona göre, yalnız yitirmeye hazırlandığımız bir nimet bize 
zevk verebilir.

  In auquo est dolor amissae rei, et timor amittendae. (Seneca)

  Yitirme acısıyla yitirme korkusu bir kapıya çıkar.

  Demek ister ki bununla, yaşamayı yitirme korkusunda olursak, 
yaşamanın tadını çıkaramayız. Ama bunun tersi de söylenebilir: 
Yaşamaya bu kadar sıkı sarılıp, böylesine bir sevgiyle bağlanmamış, 
onun temelli olmadığını gördüğümüz, elimizden çıkmasından 
korktuğumuz içindir. Gerçek ortada çünkü: Ateş nasıl soğuktan hız 
alıyorsa bizim istemimiz de kendi karşıtıyla bilenip keskinleşiyor:

  Si numquam Danaen habuisset abenea turis,

  Non esset Danae de Jove facta parens. (Ovidius)

  Danae yi funçtan kuleye komasalardı

  Jupiter den hiç gebe kalmazdı Danae.

  Bolluğun verdiği doygunluktur zevkimizi en fazla körleten; 
zevkimizi en fazla bileyen, coşturan şeyse özlediğimizi az ve zor 
bulmaktır.

  Ominum rerum voluptas ipso quo debet fufare 
periculo crescit (Seneca)

  Her şeyin zevki, bizi itmesi gereken tehlikeyle artar.

  Galla, nega: satiatur amor, nisi gaudia torquent. (Martialis)

  Galla, hayır de: aşk azapla beslenir yalnız.

  Aşkın gevşememesi için Likurgos Lakedemonya'da evlenenlerin 
gizli yatıp kalkmalarını buyurmuş: Evlilerin yatakta görülmeleri, bir 
başkasıyla yatmaları kadar ayıp sayılıyormuş. Buluşmaların zorluğu, 
yakalanma tehlikesi, sonradan duyulacak utanç:

  Et languor, et silentium,

  Et latere petitus imo spritus (Horatius)

  Ya o baygınlık, o sessizlik,

  Ya o derinden gelen gizli ahlar,

  Bütün bunlardır salçayı kıvamına getiren. Sevişmenin nice hoşlukları 
aşkın etkilerinden çekinerek, utanarak söz etmekten doğmaktadır. 
Şehvetin kendisi bile acı duyarak kızışmak ister. İncittiği, tırmaladığı 
zaman daha tatlı olur. Fahişe Flora, Pompeus'la yatıp da üzerinde 
dişlerimin izini bırakmadığım olmadı, dermiş.

  Quod petire premunt arcte, faciuntque dolorem Corporis, et dentes 
inlidunt saepe lebellis:

  Et stimuli supsunt, qui instigant laedere id ipsum Quodcumque est, 
rabies unde illi germina surgunt. (Lucretius)

  Arzuyla sarıldıklarının canı yanar; Dişleri ısırır çok kez nazik 
dudakları. Gizli dürtüler incitmeye iter onları. Her tuttuklarını; 
azgınlıkları artar böylece.

  Her işte görülen budur: Zoduk değer kazandırıyor her şeye. (Kitap 2, 
bölüm 15)

  DÜŞÜNMEDE KENDİNDENLİK

  Hemen bütün görüşlerimiz üstün sayılan kişilerden gelme, 
başkalarından alınmadır. Hiç de kötü değil öyle olması; öyle cılız bir 
çağda yaşıyoruz ki görüşlerimizi kendimiz seçsek en kötülerini 
seçerdik. Sokrates'in bize dostlarınca aktarılan konuşmalarını herkes 
beğendiği için biz de beğeniyoruz, kendi bildiklerimize dayanarak 
değil. Öylesi konuşmalar geçerli değil bugün. Aramızdan Sokrates'e 
benzer biri çıksa pek azımız değer verirdi ona.

  Biz güzellikleri yalnız sivri, şişkin, süslü püslü olarak seviyoruz. Saf 
ve sade olanlar kolayca kaçıyor bizim kaba gözlerimizden öylelerinin 
ince ve saklı bir yanları var: İnsanın pussuz, yıkanmış, arınmış bir 
bakışı olmalı ki o gizli ışıltıyı görebilsin. Biz saflığı budalalıkla 
eşanlamda kullanıp kınamıyor muyuz? Sokrates doğal ve herkesinkine 
benzer yoldan yürütüyor düşüncesini. Bir köylü, bir kadın onun gibi 
söyler söyleyeceğini. Sözünü ettiği insanlar yalnız arabacılar, 
doğramacılar, terlikçiler, dülgerlerdir. Açıklamaları, benzetileri hep 
insanların en bayağı, en ortamalı eylemlerinden alınmadır; herkes 
anlar. Böyle kaba bir biçiminin altında onun yüce düşüncelerinin 
soyluluğunu, zenginliğini göremezdik biz; biz ki bilgiçlerin önem 
vermediği her şeyi adi, aşağılık sayarız ve zenginliği yalnız 
gösterişlerde süslerde püslerde görürüz. Bizim dünyamız gösteriş 
üzerine kurulmuş; insanlar üfürükle şişiyorlar yalnız, balonlar gibi 
hoplatılarak durabiliyorlar yukarda. Sokrates boş hayaller peşinde 
koşmuyor. Amacı bize, yaşamaya gerçekten ve sıkı sıkıya bağlı ve 
yararlı bilgiler, öğütler vermek.

  servare modum, finemque tenere, taturamque sequi. (Lucianus)

  işini düzenlemek, ödevini gözetmek ve doğaya uymak Sokrates hep 
kendisi olarak kaldı ve en son güçlülük kertesine sıçramalarla değil 
kendiliğinden yükseldi. Daha doğrusu hiçbir yere yükselmedi de 
bütün terslikleri, bütün zorlukları kaynaklarına, doğal çıkış noktalarına 
indirdi. Çünkü, örneğin Çato'da orta halli insanları çok aşan gergin bir 
tutum görüyoruz. Yaşadığı yiğitlik serüvenlerinde ve ölümünde onu 
hep dünyaya pek yukarılardan bakar görüyoruz. Oysa Sokrates'in 
ayağı hiç yerden kesilmiyor, en yararlı düşüncelerini gevşek ve 
özentisiz adımlarla yürütüyor; ölümünde ve insan yaşamında başa 
gelebilecek en belalı durumlarda da öyle davranıyor. (Kitap 3, bölüm 12)

  UYDURMA NELENLER

  Doğru olsun, yanlış olsun, orası önemli değil, İtalya'da bir atalar 
sözüymüş gibi derler ki, topal bir kadınla yatmamış olan kişi Venüs'ü 
en olgun tadıyla bilmez. Kaderin cilvesi ya da herhangi özel bir 
raslantı bu sözü halkın diline yerleştirmiş aynı şey kadınlar için de 
söylenir, erkekler için de. Çünkü Amazonların kraliçesi kendisiyle 
sevişmek isteyen İskitli'ye ne demiş? Bu işi topal daha iyi yapar, 
demiş. O kadınlar cumhuriyetinde, erkeklerin egemenliğinden 
kurtulmak için kadınlar onların kendilerine üstünlük sağlayan kol, 
bacak gibi uzuvlarından birini sakat ederlermiş ve onları yalnız, bizim 
şimdi kadınları kullandığımız iş için kullanırlarmış. Topalların bozuk 
devinimleri bu işe bir yeni tad katıyor, ya da bu türlüsünü deneyenler 
bir hoşluk buluyorlar belki, der geçerdim; ama yeni öğrendiğime göre 
Yunan filozofisi de bunun doğru olduğu kanısına varmış: Bu filozofi 
der ki, topalların bacak ve baldırları aksaklıkları nedeniyle kendilerine 
gelen besini alamadıklarından, onlardan yukarıda bulunan cinsel bölge 
daha dolgun, daha besili, daha güçlü olur. Bir başka görüşe göre de, 
topallık cimnastiğe engel olduğundan, bu sakatlığa uğramış olanlar 
güçlerini daha az harcamış olur ve Venüs'ün oyunlarına daha dolgunca 
katılırlarmış. 

  Yunanlılar dokumacı kadınların ötekilerden daha sıcakkanlı 
olmalarını da aynı nedene bağlıyorlar: Zanaatları gereği hep evde 
oturduklarından bedenleri fazla deprenmiyormuş. Böyle düşünülürse 
daha neler neler gelebilir insanın aklına. Topal dokumacı kadınlar için 
ben de diyebilirim ki işleri gereği oturdukları yerde ileri geri 
depreşmeleri arzularını kabartıp kışkırtıyor onları, araba salıntılarının 
kibar bayanları gıcıklayabileceği gibi.

  Bu örnekler başta söylediğimi doğrulamıyor mu? İnsan aklı çok kez 
olmayacak şeylere nedenler uyduruyor. (Kitap 3, bölüm 10)

  EFENDİLER VE UŞAKLAR

  Platon'un bir öğütü hiç hoşuma gitmez: Kadın olsun, erkek olsun 
hizmetçilerinizle şakalaşmadan, senli benli olmadan, hep bir efendi 
ağzıyla konuşmalıymışız. Benim aklım buna ermedikten başka, servet 
üstünlüğüne öylesine önem vermek hiç de insanca ve haklı bir 
davranış değil. Uşaklarla efendiler arasındaki ayrılığın daha az göze 
battığı yerde daha adaletli bir düzen vardır bence. (Kitap 3, bölüm 3)

  PEŞİN VE KESİN YARGILARA KARŞI

  Ben ağır anlayışlı, biraz da elle tutulur, olağan şeylerden yanayımdır; 
onun için de eskilerin şu dedikleri bana dokunmaz:

  Majorem fidem homines adhibent üs quae non intelligunt.

  İnsanlar anlamadıklarına daha çok inanırlar.

  Cupidine humani, ingenii libentius obcura creduntur. (Tacitus)

  İnsan kafası öyledir ki kendisine karanlık gelene daha kolay inanır.

  Biliyorum kızıyorlar bana; şüphe etmemi yasaklıyor, şüphe edersem 
ağır küfürler savuruyorlar. İnandırmanın yeni bir yolu da bu. Ama, 
Tanrıya şükür, benim inancım yumrukla değiştirilecek cinsten 
değildir. Görüşlerini yanlış olmakla suçlayanlara çatsınlar. Ben 
görüşlerini sadece anlaşılması zor ve cüretli olmakla suçluyorum. 
Karşı görüşü ise, onlar kadar azgınlığa varmadan ben de tutmuyorum.

  Videantur sane, ne affirmentur modo	(Cicero)

  Olabilir desinler, ama olur demesinler. 

  Düşüncelerini kafa tutarak, buyruklar vererek ortaya koyanlar 
akıldan yana güçsüz olduklarını belli ediyorlar. (Kitap 3, bölüm 11)

  BİLMEDİĞİNİ SÖYLEYEBİLME

  Dünyadaki birçok kötülükler, daha cüretle söyleyelim, dünyanın 
bütün kötülükleri, bizi bilgisizliğimizi açığa vurmaktan kaçınmaya, 
reddemediğimiz şeyi kabul etmeye alıştırmalarından geliyor. Her 
şeyden bilgiçce ve kesinlikle söz ediyoruz. Roma'da bir adet varmış: 
Bir tanığın gözleriyle gördüğünü söylediği ve bir yargıcın en kesin 
bilgiyle ortaya koyduğu şeyden bile, bana öyle geliyor ki, diye söz 
edilirmiş. Olabilecek şeyleri bana hiç şaşmazmış gibi yutturmaya 
kalktıkları zaman o şeylere karşı nefret uyandırıyorlar bende. 
Önerilerimizin, küstahlığını yumuşatan şu sözleri severim ben: 
Olabilir ki, kimi yerde, kimisi, derler ki, sanırım benzeri sözleri. 
Çocukları eğitecek olsam, kestirip atarca değil şöyle sorarca karşılık 
vermeye alıştırırdım onları: Ne demek bu? Bundan anlamam, 
olabilir, doğru mu? On yaşında bilginler gibi konuşacaklarına 
altmış yaşında öğrenci gibi kalsınlar. Bilgisizlikten kurtulmak 
isteyenin onu açığa vurması gerekir. İris, Thaumantis'in (aydınlık 
şaşkınlığın) kızıdır. Şaşma bütün filozofinin temeli, soruşturma 
gelişmesi, bilgisizlik son aşamasıdır. Bilgisizliğin öylesi vardır ki 
yücelik ve cömertlikten yana bilimden aşağı kalmaz; o bilgisizliği 
kavramak için de bilimi kavramak için gerektiği kadar bilim ister. 
(Kitap 3, bölüm 2)

  BÜYÜKLÜK VE İNSANCALIK

  Şana şerefe ermenin en kestirme yolu şan şeref için yaptığımızı kendi 
vicdanımızın buyruğuyla yapmaktır. Büyük İskender'in değeri bence, 
o parlak yaşayışı içinde Sokrates'in düşkün ve sönük bir yaşayışı 
içindeki değeri yanında bir hayli cılız kalıyor. Düşüncem Sokrates'i 
İskender'in yerine koyabiliyor rahatlıkla, ama İskender'i onun yerinde 
düşünemiyorum. İskender'e ne yapmasını bildiğini sorsalar: Dünyaya 
boyun eğdirmesini bilirim, der; Sokrates ise insan yaşantısını doğal 
niteliğine uygun olarak yönetmesini bildiğini söyler. Bu bilim daha 
ağır basan, daha saygın bir bilimdir. Ruhun değeri yükseklere 
çıkmasında değil, düzenli olmasındadır.

  Ruhun büyüklüğü büyük yerlerde değil, gösterişsiz yerlerde çıkar 
ortaya. Onun için bizi içimize inerek yargılayanlar ünlü eylemlerimize 
pek önem vermezler, bunların aslında çamurlu ve batak bir dipten 
fışkırmış pırıltılı su serpintileri olduğunu görürler. Bizi parlak 
görünüşümüze göre yargılayanlar ise içimizin de aynı parlaklıkta 
olduğunu sanırlar, onları şaşırtan ve görüşlerini aşan başarı güçlerini 
halkın ve kendilerinin güçleriyle bir arada düşünemezler. Bir işçinin 
helaya gitmesini, karısıyla yatmasını düşünmek olağan gelir de 
bize, gösterişli ve bilginliğiyle saygınlık kazanmış bir koca başbakanı 
o durumlarda düşünmeyi yadırgarız. O yüksek tahtlarda oturanlar 
yaşayacak kadar alçalamazlar gibi gelir bize. (Kitap 3, bölüm 2)

  KENDİ ZENGİNLİĞİMİZ

  Biz kendimiz sandığımızdan daha zenginizdir; ama bizi her şeyi 
başkalarından almaya, dilenmeye alıştırıyorlar. Kendimizden çok 
başkalarından yararlanacak biçimde yetiştiriyorlar bizi. İnsan hiçbir 
şeyde gerek duyduğu kadarıyla yetinmiyor. Ne şehvette, ne servette, 
ne devlette kollarını kucaklayamayacak kadar açmaktan alabiliyor 
kendini; açgözlülüğü ılımlı olamıyor bir türlü. Bilme merakı da aşırı 
gidiyor bence insanın: Başaramayacağı kadar, gereğinden fazla iş 
alıyor üstüne, bilginin yararını konusu kadar genişleterek.

  Ut omnium rerum sic litteram quoque intemparatis laboramus. 
(Seneka)

  Her şeyde olduğu gibi okuma çabasında da ölçüyü aşıyoruz.

  Tacitus, oğlunun aşırı bilim oburluğunu dizginleyen Agricola'run 
anasını övmekte haklı öyle bir nimet ki bu, sağlam gözlerle bakılırsa, 
insanların bütün nimetlerinde olduğu gibi onda da doğal olarak bir 
hayli gereksizlik, güçsüzlük bulunduğu ve pahalıya da mal olduğu 
görülür.

  Bilim edinmek, et ya da balık satın almaktan çok daha netametli bir 
şeydir. Çünkü satm aldığınız nesneyi bir kaba kor eve getirirsiniz; ne 
mal olduğunu yakından da görebilir, ne kadarını ne zaman 
yiyeceğinizi düşünürsünüz ama bilimler öyle mi ya? Ruhumuzdan 
başka bir kaba koyamıyoruz onları. Satın alır almaz yutuyoruz; 
çarşıdan zehirlenmiş ya da değişmiş olarak çıkıyoruz. Öyle bilimler 
var ki kafamızı besleyecek yerde engel ve yük oluyorlar bize, öyleleri 
de var ki iyileştirecek yerde öldürüyorlar bizi. (Kitap 3, bölüm 12)

  Halkı bir tek insan, bir tek insanı bütün halk gibi gör. (Kitap 1, bölüm 39)

  TÜRK ORDULARINDAKİ DİSİPLİN

  Askerlerin düşmandan çok komutanlarından korkmalarını isteyen o 
eski ahlak ne oldu? Şu güzelim örneğin benzeri nerde: Bir elma ağacı 
Roma ordusunun kamp kurduğu bir yerin ortasında kalmış da ertesi 
gün ordu çekilip giderken olgun, nefis elmaları bir teki eksilmeden 
sahibine bırakmış. İsterdim ki gençlerimiz vakitlerini pek yararlı 
olmayan gezintiler ve pek onurlu olmayan uğraşlarla geçirecek yerde 
biraz gidip yaman bir Rodoslu kaptanın bir deniz savaşını nasıl 
yönettiğini, biraz da Türk ordularındaki disiplini görsünler. Çünkü 
bizimkinden çok ayrı ve çok üstün onlardaki disiplin. Bizim 
askerlerimiz seferde eskisinden daha uygunsuz, sorumsuz, Türk 
askerleriyse tersine daha ölçülü, daha çekingen davranıyorlar. 
Çünkü, onlarda, barış zamanı fakir rahatsız etmek, malını çalmak 
birkaç kötek cezasıyla geçiştirildiği halde, savaşta en ağır cezaları 
görüyor. Parasını vermeden bir tek yumurta almanın cezası tam elli 
sopa. Onun dışında, karın doyurmayan, az ya da çok değerli herhangi 
bir şeyi çalanlar hemen kazığa geçiriliyor ya da başları kesiliveriyor. 
Fatihlerin en zalimi olan Selim üstüne yazılanları okurken şaştım:

  Mısır'ı aldığında Şam şehrini bolluk ve güzellikle saran eşsiz 
bahçelere askerlerinden hiçbirinin eli değmemiş; hem de kapalı değil 
açık oldukları halde. (Kitap 3, bölüm 12) 

  ÖLÜME HAZIRLANMA

  Çoğu zaman ölüme hazırlanma ölümün kendisinden daha fazla azap 
vermiştir insana. Eskilerden biri, hem de akıllılarından biri söyler 
bunu:

  Minus afficit sensus fatigatio quam cogitatio (Quintilianus)

  Duymak düşünmekten daha az üzer bizi.

  Ölümü yanı başımızda duymak kimi zaman birden, kaçınılmaz bir 
şeyden kaçınmama kararını verdirir bize. Eski zamanda gladyatörler 
görülmüştür ki, korka korka çarpıştıktan sonra ölümü yiğitçe 
karşılamış, gırtlaklarını düşmanın kılıcına uzatıp ölümü kendileri 
istemişlerdir. Uzağımızdaki ölümü düşünmek daha sürekli, dolayısıyla 
daha zor katlanma çabası ister. Ölmesini bilmiyorsanız, hiç 
tasalanmayın; doğa hemen gereğince ve yeterince öğretir size; bu 
işinizi o görüleceği gibi görür siz yormayın kendinizi.

  Incertam frustra, mortales, funeris horam 

  Quaritis, et qua sit mors aditura via. (Propertius)

  Boşuna bilmek istiyorsunuz, ölümlüler

  Ölüm saatinizin ne zaman, ne yoldan geleceğini.

  Paena minor certam cubito preferre ruinam

  Quod timeas gravius sustinuisse diu. (Ciallus)

  Kaçınılmaz bir belaya birden katlanmak 

  Uzun süre korku azapları çekmekten yeğdir.

  Yaşamayı ölüm kaygısıyla, ölümü de yaşama kaygısıyla 
bulandırıyoruz. Biri dertlendiriyor, öteki korkutuyor bizi. 

  Ölümün kendisine karşı hazırlanıyor değiliz aslında. Çarçabuk olup 
biten bir şey bu. Çeyrek saatlik, uzantısız, zararsız bir azap için ayrıca 
uzun boylu kafa yormalara değmez. Doğrusunu isterseniz, ölüm 
hazırlıklarına karşı hazırlanıyoruz. Filozofi bize ölümü hep göz 
önünde tutmamızı, vaktinden önce görüp üstünde düşünmemizi 
buyuruyor, sonra da bu öngörüp düşünmelerin bizi üzmemesi için 
alacağımız tedbirleri, uyacağımız kuralları öğretiyor. Hekimler de öyle 
yapmıyorlar mı? 

  Bizi hastalıklar içine atıyorlar ki üstümüzde ilaçlarını ve sanatlarını 
kullansınlar. Yaşamasını bilmemişsek bize ölmesini öğretmek 
yersizdir. Dayanaklı olarak, iç rahatlığıyla yaşamasmı bilmişsek aynı 
biçimde ölmesini biliriz.; Bırakalım onlar diledikleri kadar 
övünsünler. 

  Tota filosoforum vita commentatio morts est. (Cicero)

  Filozofların bütün hayatı ölüm üstüne düşünmedir.

  Bana sorarsanız, ölüm yaşamın ucudur, ama amacı değil; sonu, 
bitimidir, ama konusu değil. Yaşamın gözlerini dikeceği şey kendi 
kendisi olmalıdır. Ona gerekli olan çaba kendini düzenlemek, 
yönetmek, kendi kendisine katlanmaktır. Yaşama biliminin bu genel 
ve başlıca bölümünün içerdiği daha birçok işler arasında ölmesini 
bilme de vardır; ve bu iş, korkunun ona verdiği ağırlık olmasa, en 
hafiflerindendir.

  Yararlılık ve yalın gerçeklik bakımından basit insanların bize verdiği 
dersler, bilimin tam ters yönde verdiği dersleri hiç de aratmazlar. 
İnsanların zevkleri ve güçleri değişiktir onları kendilerine göre, 
değişik yollardan yönetmek gerekir.

  Quo me comque rapit tempestas, deferor hospes	(Horatius)

  Fırtına nereye atsa beni, orda bir yer vardır yaşanacak.

  Çevremdeki köylülerden hiçbirinin son saatlerini nasıl bir tutum, nasıl 
bir yürekle geçireceği üstüne düşündüğünü görmedim. Doğa ona 
ölümü yalnız öleceği zaman düşünmesini öğretmiştir. Ölümü 
Aristoteles'ten daha güzel bir davranışla karşılar çünkü. Aristoteles 
hem ölümün hem de uzun bir hazırlanmanın çifte baskısı altındadır. 
Oysa Caesar'a göre de en az düşünülmüş olan ölüm, en mutlu ve en 
ağırlıksız ölümdür.

  Plus dolet quam messes est, qui ante dolet quam messe est. (Seneka)

  Gereğinden önce dertlenmek, gereğinden fazla dertlenmektir.

  Ölüm düşüncesinin acılığı bizim onu kurcalamamızdan geliyor. 
Doğanın gerektirdiklerini ondan önce düşünüp yönetmeye kalkmak 
yüzünden hep başımızı derde sokarız böyle. Yalnız bilginlerdir sapa 
sağlamken ağız tadıyla yemek yiyemeyen ve ölüm düşüncesiyle 
kasılıp kaşlarını çatanlar. Basit insan yalnız iş başına geldiği zaman 
çare ve avuntu arar ve ne kadar duygulanıyorsa o kadar da düşünür. 
Hep demez miyiz ki kaba halkın, başına gelenlere, sabırla katlanması, 
gelebilecek korkunç belalarıysa hiç aklından geçirmemesi 
kafasızlığından, sersemliğinden gelir; ruhları kalın ve katı olduğu için 
etkilenmesi, sarsılması daha zordur. Eh, öyleyse biz de artık sersemlik 
okulunda yetiştirelim kendimizi. Bilimlerin bize vaadettikleri son 
mutluluk budur ve sersemlik ne rahatlıkla götürüyor ona öğrencilerini. 
(Kitap 3, bölüm 12)

  Gideceği limanı bilmeyene hiçbir rüzgardan hayır gelmez. (Kitap 2, 
bölüm 2)

  ÇİRKİNLİK ÜSTÜNE

  En büyük değerlerin kusursuz bir örneği olan Sokrates'in o dedikleri 
çirkinlikte, ruhunun güzelliğine aykırı bir yüze ve bedene düşmüş 
olmasına pek içerlerim; o Sokrates ki güzelliğin aşığı, delisidir. Doğa 
haksızlık etmiş ona akla ne yakın gelen, ruhla bedenin birbirine uygun 
ve bağıntılı olmasıdır.

  Ipsi animi magni refert quali in corpore locati sint; multa enim e 
corpore existunt quae acuant mentem, mufta quae obdundant. (Cicero)

  Ruhların yerleştikleri beden yapısının niteliği pek önemlidir; çünkü 
birçok beden özellikleri vardır ki ruhu keskinleştirir; birçokları da 
vardır ki körletir.

  Cicero'nun körletici beden özelliğiyle demek istediği bozuk ve 
biçimsiz bir yaratılış çirkinliğidir. Ama biz ilk bakışta ve genellikle 
yüzde gördüğümüz, bizi sudan nedenlerle yadırgatan bir alımsızlığa 
da çirkinlik diyoruz: üzgün, kusursuz organlar üstündeki tende, bir
lekede, bir yüz çatıklığında bilinmez nedenlerle hoşa gitmeyen bir 
alımsızlığa. Dostum La Boetie'de çok güzel bir ruhun büründüğü 
çirkinlik bu türdendi. Yüzeydeki bu çirkinlik, pek çarpıcı olmakla 
birlikte ruh hallerine daha az zarar verir, insanların görünüşündeki yeri 
de pek kesin değildir. Biçimsizlik, çarpıklık dediğimiz öteki çirkinlik 
insanın içini etkileyebilir. Her iyi cilalanmış deri pabuç değil, ama her 
iyi yapılmış pabuç içindeki ayağın biçimini belli eder. (Kitap 3, 
bölüm 12)

  CİNSEL EYLEM ÜSTÜNE

  Cinsel eylem insanlara ne kötülük etti ki kimse utanmadan söz 
edemiyor ondan, ciddi ve edepli konuşmalarda yer verilmiyor ona? 
Hiç sıkılmadan öldürmek, çalmak, aldatmak diyebiliyoruz da ona 
geldi mi kısıveriyoruz sesimizi. Neden acaba? Yoksa onun sözünü 
ağzımızda ne kadar az harcarsak düşüncesi kafamızda o kadar 
büyütmeye hak mı kazanıyoruz? Çünkü, bilirsiniz, en az kullanılan, en 
az yazılan, en saklı tutulan sözler en iyi bellenen, en çok insanca 
bilinen sözlerdir. Her yaşta, her baştaki insan onu ekmeği bildiği kadar 
bilir. Dile, sese, harfe gereği olmadan herkesin içine yazılır. Suskunun 
dokunulmazlığı içine kapamışız cinsel eylemi: Çıkarmak bir suçtur 
ordan onu, suçlamak ve yargılamak için bile olsa. Ancak dolambaçlı 
sözler ve resimlerle kırbaçlamaya kalkabiliriz onu. Böylesine 
tiksindirici olmak bir suçlu için ne büyük onur: Adalet dokunmayı, 
bakmayı suç sayıyor bu suçluya! Cezasının ağırlığı özgürlük, 
dokunulmazlık kazandırıyor suçluya. Kitaplar için de öyle olmuyor 
mu? Ne kadar yasaklanırlarsa o kadar daha çok satılıyor, o kadar daha 
çok okunuyorlar. (Kitap 3, bölüm 5)

  İNSANA GÜVEN GÖSTERMENİN YARARI

  Adamın biri evimi ve beni bir pusuya düşürmeyi kurmuş. Kurnazlığı 
kapıma önce yalnız gelip içeriye girmekte biraz telaş göstermek oldu. 
Kendisini adından tanıdım; komşum ve az çok da benden yana olduğu 
için ona güvensizlik gösteremezdim. Herkes gibi ona da kapımı 
açtırdım. Bir de baktım adam korkular içinde, atı soluk soluğa, bitik 
bir halde. Şu masalı anlattı bana: Bizden yarım fersah ötede, benim de 
tanıdığım, kavgalı olduklarını bildiğim bir düşmanıyla karşılaşmış; 
düşmanı dolu dizgin ardına düşmüş; gafil avlandığı ve yanında az 
adamı olduğu için can havliyle benim kapıya dar atmış kendini; 
adamlarını çok merak ediyormuş; ya ölmüş ya da yakalamışlarmış. 
Ben saflıkla onu avutmak, güvenlendirek ve ferahlatmak için elimden 
geleni yaptım. Az sonra, askerlerinden dördü beşi aynı surat ve aynı 
telaşla içeri girmek istediler; ardından başkaları, daha başkaları sökün 
etti; yirmi beş otuz kadar oldular; hepsi tepeden tırnağa silahlı ve 
hepsi düşmanlarından kaçma numarası yapmakta idiler. Bu kadarı 
bende kuşku uyandırmaya başladı. Ne zamanlarda yaşadığımızı, 
benim evim ene kadar göz dikildiğini biliyordum ve tanıdıklarım 
arasında böyle baskınlara uğramış olanlar vardı. Ne var ki, başladığım 
nezaketi sonuna götürmemekte bir kazancım olmayacağı ve caymakla 
bütün ipleri koparmış olacağımı düşünerek, her zamanki gibi, işi 
oluruna, en doğal ve basit yoluna bırakıp hepsine kapımı açtırdım. 
Doğrusu, ben aslında yaratılıştan güvensizliğe ve kuşkulara düşmeyen 
bir insanımdır. 

  Bana kötülük edenleri dinlemeye, hoşgörmeye çalışırım. Ejderhalara 
ve mucizelere nasıl inanmıyorsam, çok büyük tanıklar olmadıkça 
insanlarda doğa dışı korkunç canavarlıklar olacağına inanmam. Ayrıca 
ben kadere seve seve boyun eğebilir, kendimi onun kollarına 
bırakabilirim. Böyle oluşumdan da bugüne dek zarardan çok yarar 
gördüm. Kader hep benden daha akıllı davranıp benim çıkarımı 
benden daha iyi sağladı. Yaşamımda başarılmış zor, ya da belki 
akıllıca denebilecek birkaç eylem vardır. Bilin ki bunlarda benim 
payım üçte bir, kaderin payıysa en az üçte ikidir. Bence 
başarısızlıklarımız kadere yeterince güvenmemekten ve elimizde 
olmayan bir gücü kendi davranışımıza bağlamaktan geliyor. 

  Dilediklerimize varamayışımız çok kez bundan ötürüdür. Kader 
insan aklına, onun zararına olmak üzere verdiğimiz hakları kıskanıyor 
ve biz ne kadar artırırsak o da o kadar azaltıyor bu hakları... 

  Uzatmayalım, o adamlar at üstünde evimin avlusunda beklediler. 
Şefleri benimle içeri girmiş, adamlarından haber alır almaz gideceğini 
söyleyerek atının ahıra götürülmesini istememişti. Giriştiği işi artık 
avucuna almış durumdaydı; geri kalanı eyleme geçivermesiydi yalnız. 
Sonradan çok kez anlatmışlar bana; çünkü bu yaptığını anlatmaktan 
sakınmıyordu hiç. Yüzüm, davranışım, açık yürekliliğim kalleşliği 
söküp atmış içinden. Adamları vereceği işaret için hep gözlerine bakıp 
dururken o birden atına bindi ve onlar bu kazançlı durumunu nasıl tam 
sonunda bırakmasına şaşadursunlar, çekti gitti. (Kitap 3, bölüm 12)

  KENDİNİ ÖLDÜRME

  Hegesias dermiş ki: Yaşamanın yolu gibi ölmenin yolunu da 
kendimiz seçmeliyiz. Diogenes, filozof Speusippos'a rastlamış. 
Tutulduğu iyileşmez fil hastalığından ötürü kendini sedyeyle gezdirten 
Speusippos: Selam sana, Diogenes, demiş. Sana selam yok, diye 
karşılık vermiş Diogenes, sen ki bu halinle yaşamaya katlanıyorsun 
hala. Bir zaman sonra filozof öylesine zor yaşamaktan sıkılarak 
kendini öldürmüş.

  Bunun tersi düşünceler de yok değil. Birçoklarına göre de bu dünya 
kışlasını, bizi oraya koyanın buyruğu olmadan bırakıp gidemeyiz. 
Tanrı bizi yalnız kendimiz için değil, ona ve başka insanlara hizmet 
etmek için yollamış; onun izniyle gidebiliriz ancak, kendi iznimizle 
değil. Doğuşumuz bizden çok ülkemiz içindir. Yasalar kendi çıkarları 
için hesap sorarlar bizden; bizi öldürme hakkı onlarındır; 
görevimizden kaçtığımız için hem bu dünyada, hem ötekinde 
cezalanırız.

  Bizi bağlayan zinciri taşımak onu kırmaktan daha fazla yürek ister ve 
yurdu için bütün cefalara katlanan Regulus, kendini öldüren Cato'dan 
daha üstün bir yılmazlık sınavı vermiştir. Gözü kararma ve 
sabırsızlanmadır bizi ölüme koşturan. Dinç erdem hiçbir belaya sırtını 
çevirmez; dertleri ve acıyı arar, yiyeceğini arar gibi zalimlerin 
korkutmaları, işkenceler, cellatlar diriltir, dinçleştirir onu; 

  Duris ut ilex tonsa bipennibus

  Nigra feraci frodis in Algido

  Per damna, pen cades, ab ipso

  Ducis opes animumque ferro. (Horatius)

  Karanlık ormanında Algido'nun

  Dalları baltayla budanan meşe gibi

  Bu belalar, bu cefalar, bu zincirler

  Yiğitliğine yiğitlik katar onun.

  Bir  başkası da şöyle der:

  Non est ut putas virtus, pater, 

  Timere vitam, sed malis ingentibus 

  Obstare, nec se vertere ac retro dare. (Seneka)

  Erdem yaşamaktan korkmakta değil, baba, 

  Belalara karşı koyup diretmekte

  Yolundan dönmemektedir.

  Bir başkası da şöyle:

  Rebus in adversis facile est contemnere mortem; 

  Fortius ille facit qui miser esse potest. (Martialis)

  Kolaydır ölümü küçümsemek başımız dertteyken, 

  Daha yiğittir başına gelene katlanan.

  Yigitlere değil korkaklara yaraşır feleğin sillesinden kaçmak için bir 
çukura, ağır mezar taşları altına büzülmek. Fırtına ne kadar sert olursa 
olsun, yiğit olan şaşmaz yolundan yordamından.  

  Si fractur illabatur orbis,

  Imparidam ferient ruina. (Horatius)

  Dünya parçalanıp yerle bir olsa 

  Yiğitçe katlanır yrkılmasına.

  Başka dertlerden kaçmaktır en çok bizi ölmeye iten; o kadar ki, 
ölümden kaçmak kimi zaman ölüme koşturur bizi.

  Hic, rogo, non furor rest, ne moriare, mori? (Martialis) 

  Delilik değil midir, sorarım, ölüm korkusundan ölmek?

  Uçurum korkusuyla kendi kendilerini uçuruma atar kimi insanlar.

  Usque adeo, morits formidine,vitae

  Precipit humanos odium, lucisque videndae, 

  Ut sibi consciscant maerenti pectore lethum, 

  Obliti fontem curarum hunc timorem. (Lucretius)

  Ölüm korkusuyla insanlar

  Bıkarlar yaşamaktan, ışıktan; 

  Atılırlar ölüme, ölümden korkmanın 

  Dertlerin kaynağı olduğunu unutarak.

  Platon yasalarında, en yakınını, en iyi dostunu yani kendisini 
öldürenin onursuzca gömülmesini ister, eğer bu işi kamu yargısıyla, 
kaderin başına getirdiği önlenmez, çekilmez bir dert, katlanılmaz bir 
utanç yüzünden değil de, korkaklığından, ürkek bir ruhun 
güçsüzlüğünden ötürü yapmışsa. Yaşamımızı horgörmek de gülünç bir 
düşüncedir aslında; çünkü yaşam bizim varımız yoğumuz, her 
şeyimizdir. Daha soylu, daha zengin bir varlığı olan şeyler bizimkini 
kötüleyebilir; ama bizim kendimizi hor görüp hiçe saymamız doğaya 
aykırıdır; başka hiçbir yaratıkta görülmeyen özel bir hastalıktır 
kendinden nefret etmek, yüz çevirmek. Olduğumuzdan başka olmayı 
dilemek gibi bir saçmalıktır bu. Bu dilek yerine gelse bile bize bir şey 
kazandırmaz. İnsanken melek oluvermeyi isteyen kendi için bir şey
yapmaz, olduğundan daha iyi olmaz; çünkü kendisi ortada kalmayınca 
kim tadacak, değerlendirecek bu değişmeyi onun yerine? (Kitap 2, 
bölüm 3)

  Kendiliğinden doğuveren halk şiirinin öyle saf ve yalın güzellikleri 
oluyor ki en olgun şiir ustalığının ulaştığı başlıca güzellikle 
kıyaslayabiliriz: Gaskonyalıların türkülerinde, hiç bilimden, okur 
yazarlıktan haberi olmayan kimi ulusların türkülerindeki şiir gibi. Bu 
iki şiirin arasında kalan orta halli şiiri ise küçümser, beğenmez, 
tutmayız. (Kitap 1, bölüm 56)

  BÜYÜK EYLEMLER VE YAŞ

  Benim bildiğim kadarıyla bütün güzel insan eylemleri, ne türden 
olursa olsun, sanırım eski zamanda da bizim zamanımızda da, otuz yaş 
sonrasından daha çok otuz yaş öncesinde başarılmıştır. Aynı 
insanların yaşamlarında da çok kez öyle. Bunu Anibal ve büyük hasmı 
Scipio için hiç yanılmadan söyleyemez miyim? Yaşamlarının 
yarısından çoğunu, gençliklerinde kazandıkları ünle yaşadılar. O 
yaştan sonra başka herkese göre büyük adam oldular, ama kendileri 
bakımından hiç de olmadılar. Ben kendi hesabıma, otuz yaşımdan 
sonra beden ve kafa gücümün artmaktan çok azaldığından, 
ilerlemekten çok gerilediğinden eminim. Zamanlarını iyi kullananların 
bilgileri, görgüleri yaşadıkça artabilir; ama canlılık, çeviklik, 
sağlamlık gibi kendi içimizdeki daha önemli, daha özgün yetenekler 
yaşla soluyor, gevşiyorlar:

  Ubi jam validis quassatum est viribus oevi 

  Corpus, et obstusis ceciderint viribis artus. 

  Claudicat ingenium, delirat finguaque mensque. (Lucretius)

  Yaş ağır basınca bedenimiz üstüne 

  Aşınan çarklar zor döner olunca 

  Kafa sendeler, saçmalar, sayıklar.

  Kiminde beden, kiminde kafa pes eder ilkin yaşın ağırlığı altında. 
Beyinleri midelerinden ve bacaklarından daha önce yıprananları çok 
gördüm. Bu dert, ona uğrayanın pek fark etmediği, açıkça belli 
olmadığı için daha da tehlikelidir. Bundan ötürü yasaların bize fazla iş 
gördümesinden çok, işe çok geç başlatmasından yakınmaktayım. Bana 
öyle gelir ki, yaşamın dayanıksızlığı, her gün türlü olağan tehlikeler 
içinde bulunması göz önünde tutularak, başlangıç dönemine, işsiz 
yaşamaya, çıraklığa o kadar fazla yer verilmemeli. (Kitap 1, bölüm 57)

  SAKLANAN KÖTÜLÜKLER

  Günahlarımızı ortaya dökmek, ayıp olsa bile, bunun örnek olup 
herkese uygulanması tehlikesi pek yoktur. Aristo der ki, insanların en 
çok korktukları rüzgarlar, saklı yerlerini açan rüzgarlardır. 
  
  Alışkanlıklarımızı saklayan o saçma örtüleri sıyırıp atmak gerekir 
aslında. Niceleri vicdanlarını kerhaneye gönderip davranışlarını 
kurallara uyduruyorlar. Hainler, katiller bile nezaket kurallarını 
benimsiyor, ödevlerini bundan ibaret sayıyorlar. O kadar ki 
haksızlığın kibarlıktan yana, kötülüğün edepten yana bir eksiği 
olmayabiliyor. Ne yazık ki kötü insan budala da olmayıp kötülüğünü 
edep altında saklamasını beceriyor. (Kitap 3, bölüm 5)

  KİTAPLAR VE İNSANLAR

  Ne yapacağız bu insanlarla? Yalnız kitaba girmiş tanıklıklara önem 
veriyor insanlara kitaba girmedikçe, doğruluğu geçerli yaşı olmadıkça 
inanmıyorlar. Budalalıklarımızı harflere dökünce saygınlaştırmış 
oluyoruz. Okudum demek, birinden duydum demekten çok daha ağır 
basıyor. Ama ben insanların ellerini ağızlarından daha inanılır 
bulmadığım, konuşurken saçmaladığımız kadar yazarken de 
saçmaladığımızı bildiğim ve bizim çağımızı geçmiş başka bir çağdan 
ayırmadığım için, Aulus Gellius ya da Mavrobius kadar benim bir 
dostumu, onların yazdıkları kadar benim gördüklerimi öne sürebilirim. 
Onlar nasıl erdem için uzun sürmekle daha büyük olmaz diyorlarsa 
ben de doğruluk için, yaşı büyüdükçe akla daha yakın olmaz diyorum. 
Sık sık söylerim: Örneklerimizi hep yabancılardan ve okul 
kitaplarından vermemiz ahmaklıktır düpedüz. Örnekler, Homeros'un, 
Platon'un zamanında olduğu kadar boldur bugün de. Ama biz 
düşüncenin doğruluğundan çok, ömeklerin gösterişi peşindeyiz; 
kanıtlarımızı kitapçı Vascasan ya da Platin dükkanından alıp 
kullanmak kendi köyümüzde gördüklerimizden çıkarmaktan daha 
üstün bir doğruluk sağlarmış gibi. Ya da belki gözümüzün 
önündekileri ayıklayıp değerlendirmeye, onları sıcağı sıcağına 
eleştirip örnek haline getirmeye yatkın değil kafamız. Çünkü, kendi 
tanıklığımıza güvenecek kadar bilgin ve yeterli değiliz dersek, yersiz 
söz etmiş oluruz. O kadar ki, bence, en orta malı, en çok bilinen, en 
gösterişsiz şeyleri kendi ışıklı yanlarından görebilirsek, onlardan 
doğanın en büyük mucizeleri, ömeklerin en zenginleri çıkarılabilir, 
özellikle insan eylemleri konusunda.

  MUTLULUĞUN BİZE GÖRELİĞİ

  Zenginlik bize ne iyilik eder, ne de kötülük: Her ikisi için de 
malzeme verir bize. Ondan daha güçlü olan ruhumuz ve malzemeyi 
dilediği gibi evirir, çevirir ve kullanır; mutlu ya da mutsuz oluşunun 
tek nedeni ve sorumlusu kendisidir.

  Dış varlığımız tadını ve rengini iç varlığımızdan alır nasıl ki 
giysilerimiz bizi kendi sıcaklıklarıyla değil bizim sıcaklığımızla 
ısıtırlar: Onu koruyup beslemektir yalnız görevleri. Onları soğuk bir 
bedene giydirirseniz, soğukluğu korur ve beslerler: Kar ve buz öyle 
saklanır...

  Hiçbir şey kendiliğinden ne o kadar üzücüdür, ne de zor. Bizim 
gevşekliğimiz, güçsüzlüğümüzdür ona bu niteliği veren. Büyük ve 
yüksek şeyleri görebilmek için onlara göre bir ruhumuz olması 
gerekir; yoksa kendi çamurumuzu görürüz onlarda. Doğru bir kürek 
suda eğri görünür. Önemli olan bir şeyin görülmesi değildir yalnız, 
nasıl görüldüğü de önemlidir. (Kitap 1, bölüm 14)

  İÇİNDEKİLER

  Önsöz 1 (1940)
  Önsöz 2 (1950)
  Önsöz 3 (1952)
  Önsöz 5 (1970) 
  Montaigne'in Yaşamı
  Montaigne Üzerine Düşünceler
  Okuyucuya
  Kendisi
  Denemelerin Konusu
  Kendimizi Tanımak
  Nasıl Yazmalı
  Hayat ve Felsefe
  Yasalar Üstüne 
  Bilgi ve Düşünce
  Yaşamak ve Çalışmak
  Ruh ve Beden
  İnsan ve Ötesi
  Evini Koruma
  Aşk Üstüne 
  Dostluk 
  Dostluk Bağları 
  Dırdırcılar 
  Yalnızlık 
  Devrim 
  Paris
  Çeviri 
  İnsan Doğası 
  İnsanın Güçsüzlüğü 
  Ün
  Tanrılar Üstüne
  Aylak Ruhlar
  Bilinçsiz Duyular
  Filozoflar ve Tanrılar 
  Arama Sevgisi
  Mutluluk Üstüne
  Amerika'nın Bulunuşu

  Hasta Görünmenin Zararları Üstüne

  Vicdan Üstüne

  Kendi Kendisiyle Yetinme

  İyi Amaç Uğruna Kötü Yollar

  Kendimizi İnceleme

  Ruh ve Beden Hazları 

  Doğaya Uyma

  İnsan Aklı 

  Cinsel Yanımız

  İnsanın Durumu

  Özgürlük Üstüne

  Mutluluk

  Ölüm 

  Yaşayan Ölüler

  Kökleşen Yanılmalar

  İnsan Ömrü

  Varlık ve İnsan

  İnsan ve Akıl

  Ölçü

  Tartışmalar

  Gerçek Nedenler

  Korku Üstüne 

  Kendine Acındırmak

  Alışkanlık 

  Hayat ve Bilim

  Yamyamlar Üstüne

  Birine Yarar, Ötekine Zarar

  Akıl Erdiremediğimiz Gerçekler

  Babalar ve Çocuklar

  Dizginsiz Tutkular

  Değişen Dil ve İnsan

  İnsanlar ve Hayvanlar

  Öldürülme Tehlikesine Karşı

  Ölmek Özgürlüğü

  Gülmek ve Ağlamak 

  Hainlere Hıyanet 

  Hastalık

  Sağlık Üstüne

  Üç Büyük Adam 

  Her Şey Mevsiminde

  İnsanın Kararsızlığı 

  Ruh Eşitliği

  Dünyanın Bize Göreliği

  İnsanlar Arasında 

  Hekimlik Üstüne 

  İnsanın İstekleri 

  İnsan Bilgisi 

  Dil Üstüne 

  Kitap ve Yaşam

  Kitapların Değeri

  Düşünce Gelenekleri
 
  Yasalar

  Söz Özgürlüğü

  Vicdan Özgürlüğü

  Kitaplar

  Dünya Yurttaşlığı
  
  Baştakiler ve Biz

  Yabancıdan Kaçınma

  Halk ve Kral

  Pazarlık

  Savaş Üstüne 

  Bilgelik ve Mutluluk

  Öfke Üstüne

  Körükörüne İnanmak

  Ödemeli Kötülük

  Bitki ve İnsan

  Aramızdaki Eşitsizlik

  İnsan ve Evren

  Her Şeyin Göreceliği

  Nasıl Konuşmalı? 

  İyilerin En İyisi

  Doğruluk Kaygısı 

  Yaşamak Sanatı 

  Romalı ve Osmanlı Büyüklüğü

  Bilgi ve İnanç

  Eser ve Çocuk 

  Hüzün Düşkünlüğü

  Şiir Üstüne

  Eğitim ve Halk 

  Gerçeküstü Kandırmacaları

  Yararlı ve Güzel Üstüne

  Sevenler ve Sevilenler

  Ölümün Tadına Varınak 

  Yaşama Bağlılık

  Herkesin Değeri Kendine Göre

  Zorluğun Değeri 

  Düşünmede Kendindenlik

  Uydurma Nedenler

  Efendiler ve Uşaklar 

  Peşin ve Kesin Yargılara Karşı

  Bilmediğini Söyleyebilme

  Büyüklük ve İnsancalık

  Kendi Zenginliğimiz 

  Türk Ordularındaki Disiplin

  Ölüme Hazırlanma 

  Çirkinlik Üstüne 

  Cinsel Eylem Üstüne

  İnsana Güven Göstermenin Yararı

  Kendini Öldürme

  Büyük Eylemler ve Yaş

  Saklanan Kötülükler

  Kitaplar ve İnsanlar

  Mutluluğun Bize Göreliği
